چاوەکانم لێڵ و وێڵ بوو کوا؟ ستارەم دەرنەکەوت؛
دڵ لەتاوی دەردی کڵپەی سەند وەکوو ئاور و نەوت
ڕۆژ هەڵات و زیندەگی دا، گشتی عالەم کەوتە ئیش
چاوەنۆڕی ئوفقی دوورم ڕۆژی من کوا؟ دەرنەکەوت
ئەی خودایە! تاریی نیگبەت کەی ئەبێ لاچێ خودا؟!
تا بە کەی چەنگەچررێ من سا لەگەڵ تۆ هەشت و حەوت
بەسیەتی «دڵدار» زەمانی شعری بێ مەعنا نەما
هەڵسە چارەی دەردەکەت کە بێ تەفەککور ڕێگە چەوت
بێت و ئەسپێ چەند ئەسڵ بێ سواری چالاکی نەبێ
قابیلە دەرچێ لە میدانی جیدال و جێگە ڕەوت؟!
دڵ بەدووی ئەفسانە کەوت و وای ئەزانی وا ئەبێ
ئیشی دنیا ڕەنجی پێ ناوێ، بە خۆی کۆتا ئەبێ
نەیدەزانی ئەو بە ئارەق  داری ئوممێد ئاو بدا
گەر بە خوێن پەینی بکا ئەوجا سەمەر پەیدا ئەبێ
لەفزی «نابێ» نابێ بیزانی کە لاوی کوردی تۆ
هەر بە کۆشش دێتە بەر باغی ئەمەل ئیحیا ئەبێ
تالیع و ئیقباڵە وەهمی پایەبەندی بێ هونەر
عەزمی مەردانەت بێ هەر چیت نیاز بێ وا ئەبێ
ئەی برا لادە لە فکری کۆن و زوو سا ڕاپەڕە
کارەکەت چارێک بخە، ڕەنجت هەبێ خۆی چا ئەبێ
مردنە ژینت بە بێکاری، لە سستی لا بدە
هەر بە ڕەنجی لاوی وەک تۆ، نیشتمان ئاوا ئەبێ
دڵ لە بەینی تەلعەتی ڕوو و زوڵفەکەی دەیجوورتە
گاهێ مەیلی شەو ئەکات و گاهێ مەیلی نوورتە
بەحری عوممانی سروشکم وا بەدەم گریانەوە
پڕ لە دانەی گەوهەرە هەم لەعلی وێنەی سوورتە
بادەکەت پڕ ژەهری مار بێ، پێم بدەی نۆشی ئەکەم
چونکە تەبعم هێند موتیعە بەندەیی میسوورتە
سا ئەزانی چەند پەشێوە ئەو دڵەی بیماری من
پەی کراوی تیری غەمزەی چاوەکەی مەخموورتە
ئاسمانی حوسنی ڕوخسارت لە ئەبرۆ و چەرخی ڕوو
تاقی ئەبرۆت دوو هیلال و چەرخی کوڵمەی خوورتە
خونچەکەی نەشکوفتەیی لێوت لە باغی مەقسەدم
تا دەمی پشکۆتنی دڵ بولبولی مەنزوورتە
ئارەزووی ئەم شیعرە «دڵدار» تۆ لە عەونی بۆ ئەکەی؟
چونکە ئەم غەمبارە دائیم بووتەن مەجبوورتە
شەهبازی یا شەهێنی، شاهی یا شەهلاری تۆ
بێ دڵی بێ مروەتی عاشق کوژی خوونخواری تۆ
زاڵمی غارەتگەری تاڵانبەری بۆ گیان و دڵ
لەشکری تاتارییە دوو زوڵفەکەی تاتاری تۆ
حاکمێکی مەست و بێباکی، ئەبەد ڕەحمت نییە
مایلی فەتتانییە دوو چاوەکەی سەححاری تۆ
ئەنوەرە بۆ گشتی عالەم زوڵمەتی دوو زوڵفەکەت
زوڵمەتە بۆ من بە تەنها ئەنوەری ڕوخساری تۆ
بەسیەتی جا ئەی سەنەم با باری میحنەت لا بەرین
کەعبە کەچ نابێ کە ساتێ بێینە نێو گوڵزاری تۆ
مەجلیسی مەستی ببەستین خۆم و خۆت ئەی نازەنین
کەی ئەبێ جارێ ببم من مەستی شەککەرباری تۆ
قەت نەکەی «جاهد» مەدەد لەم شۆخی وا کەچ مەزهەبە
چونکە «دڵدار»م ئەزانم نایەتە هاواری تۆ
مەی لەبەر دەم بێ کە ئیمرۆ عادەتێکی جارییە
عادەتی چی؟ موئنسی چی؟ پیشەیی بێ کارییە
جامی یێکەم فڕ ئەکەیت تۆ هەستی دڵشادی دەکەی
شاد و نۆشی چی بێ یاران ... عیللەتێکی سارییە
عیللەتی سیحەت ئەبا، غارەتگەرێکە، نیگبەتە
لازمە تەسلیمی کەی، تەسلیمی کەی، ناچارییە
هەر کەسێ ئیدمانی مەی کرد خۆی ئەخاتە داوەکەی
ئاخری هەر ڕەنجەڕۆیە هەم لە عیزەت عارییە
فەرقی ئینسان و  وڵاغ ئەندیشەیە، ئەندیشەیە
بۆ نەمامی عەقل و ئیدراک مەی دزێکی کارییە
چەند کەسێکم من ئەناسین خاوەنی جاهـ و شەرەف
ئێستە مەنکووبی شەرابن پیشەیان غەمخواریە
سیححەت و ماڵ و شەرەف ڕۆیی لە باجی بادەیان
عەیش و نۆش هەر زیللەتە تا ئاخیرەت یەکجارییە
ئەی نەکەی گیانە بنۆشی ئەم ئەداتەی موخریبە
چونکە ناوی خۆش و کاری عەینی ژاری مارییە

ئەی خودایە حاڵی عالەم حەققی شایانی نییە
میحنەت و ئیدباری زۆر و شەهدی بێ ژانی نییە

سا ئەزانی بۆچ ئەمن وا مەعرەزی شەکوا ئەکەم
تا بزانی قودرەتی تۆ حەددی ویجدانی نییە

زامەکەت بێ مەرهەم و بۆ گشتی عالەم سارییە
دەردەکە زۆر نێش دار و قەتعی دەرمانی نییە
ڕێگەیی بەش کردنی ڕزقت لە دونیا شاهیدن
هێندێ کەس ئەفرادی لۆرت و هێندێ کەس نانی نییە
هیچ کەسێیش هێندێ فەلاحی ئیش و کێڵانی نییە
ئیش ئەکات و ڕەنج ئەدات و ڕووت و قووت و زگ بەتاڵ
ئاخری بێ سوود ئەمێنێ ساڵ کە بارانی نییە
دائەمێنێ ڕەنجەرۆ و دەست لە ئەژنۆ قوڕبەسەر
ڕاستە شاهی بێ شەریک باکی گەدایانی نییە
سا لە ڕێگەی ژین دزینی مەڕ ئەکا گیسک ئەبا
چونکە برسی و بێ نەوایە مایەیی نانی نییە
ڕۆژی هات و ڕۆحی دەرچوو لاشەکەی کەوتە سڕی
لێی ئەدەن بەم گورزە گەورە وا کە ئیمانی نییە
سا بە سایەی قودرەتت بوو ماڵەکەی بێ بەهرە ما
خۆ قەزایە سیرقەتی کرد ڕاستە گوومانی نییە
بۆچ لە دونیا ڕەنجەڕۆ بی بێنەوا بی ئاخیرەت
چونکە وەک من غائیلەی دڵ عیززەتی گیانی نیە
گەر لە ئەفلاکا هەبایە حاکمێکی تر بەرقەرار...
سا ئەچووم ئەموت: خودای من ،سوودی ئینسانی نییە
ڕەنگە کەمدیدە و مەلایان هانی خەڵکی وا بدەن
کوشتنی «دڵدار» حەڵاڵە چونکە ئیمانی نییە
ئەنفیەت کانی دەڵێن مسک و گوڵاوی تێکەڵە
دار وەکازیشت لە دارستانی گوندی هەرتەلە
باش ئەکەی تەقلیدی لەنجەی قازی شابازە شەلە
مەیلی ئەشعارت وەکوو جارانە ئایا ئەم حەلە؟
بیستبووم ساحیب زەوق بووی سوحبەتت خۆش و بەتام
مەجلیست دائیم بە مەی ئەڕشاند شەو و ڕۆژ بەردەوام
خۆش قسە و خۆش ڕوو  و خۆش خوو، موزحیک و شیرین کەلام
سەد مەعازەڵڵا کە ئێستا بووی بە سۆفی دەرگەلە!
با ڕەواندز جا لەمەولا قوڕ بپێون سەربەسەر
کانێکی پڕ دوڕڕ و گەوهەر وا لە نێوی چۆتە دەر
شاری هەولێرت مونیر کرد ئەی شەبوستانی هونەر
جا لەنێو پاش هەر کە شەو دێ پاشی تەسبیح و سەلات
پڕ ئەدەیتە داستانی «قەیس  و لەیلا» و عەسات
وا دەزانی چاوەدێرن مەجلیسی «پاشا» لەرات
وشکە ڕۆیینت نەماوە ئێستە بوویتە هەروەلە
ئیشد جانم دەڵێی مین بەعد قاوەک فڕ ئەکەیت
عەینەکە نایابەکەت ئنجا لەنێو کیف دەرئەخەیت
جا لە بەحری وشکی فیکرت، دەست ئەکەیتە پێ مەلە
قوڕ بە سەر مەجنوون چ هەتکێکت بە لەیلا کردووە
قوڕ بە سەر لەیلا کە قەیست سووک و ڕیسوا کردووە
قوڕ بە سەر من تاکوو ئێستا شاعیریت وا کردووە
تۆ لە کوێ، ئینشا لە کوێ؟ هەی کۆنە سۆفیی قادری
زەدەی تیری نیگاهی فیتنەپەردازی نیگارێکم
گیراوی داوی زوڵفی موشکباری گوڵعوزارێکم

ئەوی نەیدیبێ نێشی دڵ و یا ئازاری دڵداری
چووزانێ من لە ئێشانی چە سووتان و فگارێکم

لە دەشتی نائومێدیدا بەدەم بایی قەدەر هەر وەک
پەڵاشێ وام کە هەر ساتە لە گۆشە یا کەنارێکم

بە ڕوژ ترساو و تاساوی زڕەی کاسەی شەوی پێشووم
بە شەو سەرخۆش و مەستی جامی قەهری ڕۆژگارێکم

ئەرێ ئەی دەستی دڵسۆزم بەبێ سووچ من مەڕەنجێنە
سەبر دەرمانی دڵ ناکا کە من پەیوەندی یارێکم

سەر و مایەی جەوانی خۆم لە ڕێگەی ڕازی ئەو دانا
لە دەرگانەی وەفای هێشتا هەژار و لێوبەبارێکم

ئەبێ چون پشت بە دڵداریم ببەستم تاکوو ئێستێکە
گەلێ دوورین لە یەکتر ئەو لە بارێ من لە بارێکم

لە حەسرەت دەردی بێ دەرمانی دووریت وا پەشۆکاوم
لە شێوانی جەفا ئامێزی مەئوای دڵ پەشێواوم

ئەزانی چی بە عەقڵ و هۆشی کردم قەشمەری خەلقی
گەلێ جار لێم ئەشێوا، خوایە چی بێ مەبدەئی ناوم

ئەڵێن: شێتی وەفای هاودەردی یاری میهر و دڵسۆزی
ئەڵێم: ڕاستە. ئەلێن: کوانێ؟ لە بەحری حیرەتا ماوم

دڵی خۆم خستە سەر سینی سزاواری و لە بۆتم نارد
کە هاتە بەردەمت داتە دەمی سەگ گوایە هەر خاوم

ڕەقیب و موددەعیش ئێستا بە لاما دێن بە گاڵتە و گەپ
بزانم تا بە زاری فیتنەجۆیی وا نەجووراوم

لە قاقای پێکەنینی فەوزی سەرگەرمی ئەدەن وەختێ
ئەبینن دوو دڵۆپەی ڕوون و گەرمی ئەشکی دوو چاوم

لە ئانی نەزعەتا بووم وشکە سۆفی هات و لێی پرسیم
وەفات چۆنە وتم: بیللا لەسەر عەینی وەفا ماوم
لە ساتێکی وەها تەنگ و لە کاتێکی وەها پەستی
کە عالەم گشتی هەستاون ئەبێ کەی تۆش لە خەو هەستی؟

بە چاوی ڕاستەقینە سەیری خۆت کەیت و بکەی هەستی
کە وا مەحروومی سەربەستی لەژێر دەستانا ژێر دەستی

لەگەڵ لاوی نەهێنی کورد بڵێ سەربەستی، سەربەستی

بەگوڕ تۆ بێیە مەیدان و حوقووقی گشتی داوا کەی
بە یادی نەوجەوانانی شەهیدان گیان بەرپا کەی

بە تیشکی حەق خوراوی کورد، دڵی تاریکی ڕوونا کەی
بزانی سا بەسەر چوو وەختی بەدمەستی و بەدمەستی

لەگەڵ لاوی نەهێنی کورد بڵێ سەربەستی، سەربەستی


لە چاوی کیژە کوردانی برا کوژراووی ماڵ سووتاو
شەپۆلی ئەشکی خوێنین دێ وەکوو جۆبارێ یا لافاو

هەنیسکە قوڵپە گریانی هەتیوی ڕووتی باو کوژراو
نیداکەی واجبە بۆ گشت لەبۆ دڵ تینی نەشکەستی

لەگەڵ لاوی نەهێنی کورد بڵێ سەربەستی، سەربەستی
ئەرێ ئەی کورد لەنێو گەلدا هەتا کەی مات و داماوی؟
کە عالەم سەربەخۆن گشتی ئەتۆش پەیوەندی نێو داوی

دەسا بیرێ لە حاڵی خۆت بکە و هەستێ بە زیللەت کە
بەڵێ دوێنێکە ڕاوکەر بووی و ئێستاکە بە خۆت ڕاوی

کەمەر بەستن لەنێو گەلدا بناغە و پێشڕەوی ژینە
بە تیری کینەیە ئەمرۆ لە ژینا فەوت و کوژراوی

دەسا هەڵسە بە هوشیاری نەفەوتاوی بە یەکجاری
لەنێو بەندی موعەزەب دائەمینێی قوڕبەسەر ماوی

زەمان ئێمە بە شیشی غەم، لەسەر ئاور ئەبرژێنی
سەری سوڕ ما لە جەهلی تۆ هەتا کەی هەر نەبرژاوی

دەمی «بیور» عەدووی «دارە» بەڵام کلکی ئەویش دارە
بەهۆی کوردە ئەتۆ غافڵ کە وا ئەمڕۆ شکێنراوی

دەسا غیرەت کە مەوهومی لە بەهرەی ژینە مەحروومی
درێغ و حەیفە مەزڵوومی، کە زیندووی پەشمە فەوتاوی

جیهانگیرانی هاوتیرەت کە دوێنێ هەر وەکوو تۆ بوون
ئەوان وا پێ گەیشتوون و ئەتۆش هەر کاڵ و هەر خاوی
ئەوی کەس بێ فەلەک دایم لە خوێنی خۆی ئەگەوزێنێ
کە پەنجەی شێری نەگبەت هات، ڕەگی ئاساری دەردێنێ

لەژێر پەردەی سەفابەخشی لە ساقی بێ دەسی گەردوون
بە خۆشیی مەی هەزار عاقڵ خەیاڵاتی خەمی دێنێ

کە تالیع ڕۆیی نەگبەت هات، تەبیعەت قاعیدەی وایە
لە چیمەندا چەقەڵ هەڵسێ ئەبێ شێرێکی بشکێنێ

لە سایەی بەختی بەدبەختی زەمانە، هەر کەسێ کەس بێ
نەمامی داری ئوممێدی بە سەد میحنەت ئەلەرزێنێ

دە سا تیرەی بەشەر سەیرێ لە پەردەی سینەمای ژینا
بە ڕەنگی سووری خوێنی گەش چ گوڵگوون ڕەنگی دەنوێنێ

غەرق بوونی هەموو کەس هەر لەنێو ئاوە بەڵام بۆ من
بە عەکسی قاعیدەی عالەم هەوا ماسی دەخنکێنێ

ئەگەرچی خوێن ڕژان ناخۆشە، ئەمما، من لەلام خۆشە
ئەگەر خوێنێ ڕژا ئەمڕۆ، سبەینێ لالە ئەڕوێنێ

لەنێو دنیای ئەمەل «عەونی» بە عەزمێک و نیشاتێ بە
دە سا فەرزە ئەتۆش «دڵدار» دڵی سستیت بفەوتێنێ

ئەرێ ئەی لاو لە هیچ وەختێ نەکەی مەئیووسی ژینت بێ
دەبێ هەردەم عەزمدار و دەوای دەرد و برینت بێ

لە مەیدانی تەقەددومدا تەلاش ئەسپی نەجاتت بێ
لغاوی ئەسپەکەت فیکر و عیلم ئاوزینگ و زینت بێ

بەڵێ دائیم هونەرمەند بە لە میدانی نەبەردیدا
بەهۆی عەقڵ و هونەرمەندیت دەبێ تیشکی زەمینت بێ

لەنێو گەلدا ئەبێ ئیعلانی جەنگی کەی لەگەڵ جەهلا
عیلم چەک بێ لە ئەم جەنگە، وەتەن جێگای کەمینت بێ

لە ڕێگای شەئن و بەرزیدا دوور ئەندیشێکی وریا بە
مەنافیع پەروەریی میللەت ئەبێ ئامانجی ژینت بێ

نەکەی بۆ بەرزیی ئامانجت برای خوێنیت لە بەندێ کەی
بە بەرزی شاد و مەسروور و بە نزمی ژینی شینت بێ

لە وەختی گەنجی گەنجیدا دەبێ ڕەنجێکی گەنجی دەی
نەوەک وەختت بڕەنجێنی لەنێو جێگا و نوێنت بێ

لە دنیادا حەقی ژینت هەیە تاکوو نەفەس دانێی
بەڵام چاکە و ڕەوشتی چاک دەبێ ئایین و دینت بێ

برای تۆنە هەموو کوردێک وەکوو واڵەن کناچەی کەی
نەکەی دڵ پیس و جوێندەر بی بەرامبەریان وەڕینت بێ

ئەگەر لاوێکی کوردی تۆ، دەبێ دڵپاک و باڵا بی
نەوەک «دڵدار»ی دڵپەروەر، دڵت قورئانی دینت بێ
کەسێ کەس بێ لە دونیادا کەساسی دەستی دەورانە
لە ژینا ناکەسی بەدکار لە جاهی عیززەت و شانە

گوناهی کەس ئەبێ چی بێ، بەغەیرەز کەسبی سەربەرزی
بەقەد خەندەی کەسی ناکەس ئەوەندەش ئەو لە گریانە

برا نابێ تەعەججوب کەی لە وەزعی ناکەس و دووڕوو
کە وا ئەفلاک و گەردوونیش وەکوو ڕووی ئەو لە گۆڕانە

تەبیعەت قاعیدەی وایە لەگەڵ گۆڕاو برادۆستە
ئەوی سابیت بێ ساکین بێ لە بەهرەی ژینی حیرمانە

ژیان خەونێکە ئەیبینین، بە تیژی دێت و ئەڕواتن
لە پەنهانی نیهاندا ئەوی دانا بێ نادانە

لە هیچدا بەدی هاتی، بەرەو هیچیش ئەڕۆی غافڵ
لە بەینی هەر دوو هیچدا خەراباتی بژی گیانە

عیبادەت چی بوو نەتزانی بەغەیرەز نێرە بیدۆشە
سەری خۆت بۆ دەئێشێنی، سەفا نسیانە، نسیانە

بە مەستی خۆت لە پەستی عەقڵ و ئەندیشە تەوەللا کە
ئەوی ڕۆییوە، ڕۆییوە، ئەوی نەبووە لە پەنهانە

ئەرێ ئەی یاری تەنهاییم، نەدیمی هەمدەمی پەستی
لەگەڵ تۆم ساقی هەموار و خەلیفەی پیری مەیخانە

دەسا کوا جامەکەی دوێنێت کە قووتی گیانی تێدا بوو
دە خێرا تێ کە بۆم چونکە لە پەستی مەستی دەرمانە

دەسا مەی جامەکەی جامی سەری کەی بێ فەلاتوون بێ
بنۆشە باوەڕیت وا بێ کە لەم کاروانە کار وانە

تەبیب نەیزانی حاڵی من، چ جۆرە دەردەدارێکم
بە کام عیللەت گرفتار و لەبەر چی شەوبێدارێکم

وتم پێی عاشقی مەئیووس و مات و خاکسارێکم
زەدەی تیری نیگاهی فیتنەپەردازی نیگارێکم

گراوی داوی زوڵفی موشکباری گوڵعوزارێکم

ئەمان! مردم لە داخی دڵ لەبەر گریان و هاواری
درێغ سووتام لە قرچەی ئاگری ئێشان و ئازاری

تەبیبی چی؟ حەکیمی چی؟ بە من چی عیلم و گوفتاری
ئەوی نەیدیبێ ئێشی دڵ، وەیا ئالامی دڵداری

چوزانێ من لە ئێشان و چ ئازار و فگارێکم

ئەمن تەنها و بێ پەروا بەڵای دەوران هەزاران لەک
لە ئەم ئاشووبە داماوم بەبێ ڕێگا و بێ مەسلەک

نەجاتم دەی لە ئەم حاڵە بە لوتفی خۆت خودایی یەک
لە دەشتی نائومێدیدا بەدەم بادی قەدەر هەر وەک

پەڵاشێ وام کە هەر ساتەی لە گۆشە یا کەنارێکم

چ سوودێکی هەیە بۆ حاڵی ئێستاکەم کە وا چۆن بووم
چ دەرمانی دڵی چاکم ئەکا ڕۆژانی ڕابوردووم

ئەزانی چۆنە ئەحواڵم لە دەستی بەختی نەحس و شووم
بە ڕۆژ ترسا و تاساوی زڕەی کاسی شەوی پێشووم

بە شەو سەرخۆش و مەستی جامی قەهری ڕۆزگارێکم

ئەڵێن پێم غونچەیی عومرت بە بێهوودە مەژاکێنە
ئەوی یەزدان بڵێ تەقدیر ئەبێ سەفحەی مەگەچڵێنە

تەحەممول کە، فیغان بەس بێ، بە گریە خۆت مەفەوتێنە
ئەرێ ئەی ناسیحی موشفیق بەبێ سوود دڵ مەڕەنجێنە

سەبر دەرمانی دڵ ناکا کە من پەیوەندی یارێکم

ئەمەندە یارێکی غەددارە و لە تەعزیب دانێ فەننانە
لە بێ باکی و ئەتواری، زوحاک سەرسام و حەیرانە

میسالێکت لەبۆ بێنم، ئەمن ئەی واعیزی دانا؟
سەر و سامانی لاوێتیم لە ڕێگەی ڕازی ئەو دانا

لە دەرگانەی وەفای هێشتا هەژار و لێوبەبارێکم

گەلێ جار پێی ئەلێم ئەی چاوخەواڵووی نێرگزی شەهلا
مەیل کە چۆن ئەسووتێ دڵ لە گڵپەی ئاگری مەیلا

ئەڵێ وەختم چییە ئایا؟ مەوێستە سا بڕۆ بەو لا
ئەرێ چۆن پشت بە دڵداریم ببەستم وا من و لەیلا

گەلێ دوورین لە یەکتر ئەو لە بارێ من لە بارێکم

لە ئافاقی ژیانی ناهومێدم خەندەکەی بایی
فریشتەی پاکی هیوامی نیشان دام وا کە بیدوێنم

پڕیشکی تیشکی ئەستێرەی جوان ئیمشەو بە ئەسپایی
بە سۆزێ هاتە نێو کونجی دڵی تاریکی پڕ خوێنم

دەسا دەی مەسدەری هەستی، دە خێرا لادەری پەستی

وەرە تا من بە ڕازی تۆ نەمامی شادی بڕوێنم

جوانی خونچەیێ بوو وا کە پەنجەی ڕازی ڕاکێشای
دە سەیری چەند بە وەسڵی زوڵفی خاوت شاد و مەسروورە

لەڕووی ڕاستی ئەتۆش وەک ئەو گوڵێکی چیمەنی دنیای
کەچی تاجی دڵی هێشتا دڵت لەم حاڵە ڕەنجوورە

بە خەندەی نەرمی دڵپاکیت، ئەخوم سوێندێ بە ڕووناکیت

ئەگەر هەستێ بە ژین وا بێ لە جەرگی ڕاستیا دوورە

هەمووی نووری ژیانە فەیز و نووری ئاسمانی شین
هەموو چەپڵەی گوشادی لێ ئەدەن هەرچی کە ئەیبینی

لە سەر ئەم خاکە گەردێکین، دە ئێمەش ڕوو لە شادی بین
فەرامۆشی بکەین جارێ، چەژەی تاڵاوی غەمگینی

بە دڵ ڕوونی و ڕوو خۆشی، بە خەندە نەک بە خامۆشی

بنۆشین جامی دڵداری لەبەرکەین بەرگی نەمرینی

دە هەڵسە با بینا کەین مەعبەدی پیرۆزی دڵداری
لە تیشکی ڕۆژ لە شەوقی مانگ، لە ڕەنگی پەلکە ڕەنگینە

کە هەر کامەی بڵێی پاکە لە کردەی قودرەتی باری
نیشانەی کردگارێکە و بناغەی پەیڕەوی دینە

لە شوێنێ پڕ لە هەستی بێ، کەرستەی خۆشەویستی بێ

لە نێو ئەم باغە بێ جێگەی کە تۆم لێ دیت لە هاوینا

لە پەلکی تازە پشکوتووی نەژاکاوی گوڵی نەسرین
کراسێکی سپیی بێگەرد دروست کە شەنگ و دامەن شۆڕ

لەبەر کە و زوڵفی زێڕینت بەسەریا بێنە خوار چین چین
پەری تیم تیم، بە ڕاز و ناز، لە بۆت بێنن بنەوشەی مۆر

بە ئاوازو نەوا و تەسجیل، بهۆنن پێچەکەی ئیکلیل

ببەن کڕنوش، بڵێن: ئەی شۆخ، پەری زادەی گزنگی خۆر

ئەوا ئیکلیلی دڵسۆزی و دڵارامیت ئەکەین پێشکەش
کە هەر چەپکەی خەم و مل کەچ سروشتی نەجەوانێکە

نیگارێ بوو، بە ناکامی بە گریاوی، بە ئێش و نێش
لە ژین ڕۆیی ئەوێستاکە هەوێنی داستانێکە

بە یادی ئەو دڵەی تینوو، کە چۆن هات و وەهاش دەرچوو

بڕۆ ناو ئابدە و سەیری چە پیرۆز جاویدانێکە

وەرە نێو ئابدەت تا من لەبەر پێت دابدەم ئەژنۆ
لەبەر وەی نادڵارامی لەبەر وەی چونکە باڵایی

خودای شیعر و پەری هیوای بڵێسەی هەستی بەرزی تۆ
هەواڵی هاوڕەگ و خوێنی فرشتەی شۆخی میدیایی

لە ڕووی چاکە و وەفاداری، بە یادی جامی دڵداری

لە مەستی خۆشی بمهێڵی دروشمی خەندەکەی بایی

کوردستانی خۆش، نیشتمانی جوان
تۆ قیبلەگاهی منی بێ گومان

چاوم پشکووتووی شاخەکانتە
فێری ژیانی باخەکانتە

دەنگی شمشاڵی شوانەکانت
زریق و باقی جوانەکانت

قاسپەی کەوانی قەد کێوەکانت
خوڕەی ئاوەکەی نشێوەکانت

ئەمانە هەمووی گوێیان کردمەوە
هەوێنی شعری دڵیان گرتمەوە

نەونەمامێ بووم لەم خاکە ڕووام
بە خۆشەویستیی وڵات ئاو درام

بەڵێ کوردستان تۆ منت خولقان
تۆ منت خولقان پێت بەخشیم ژیان

خۆشیی ژیانم، خۆشیی ژینتە
ئێشی ژینی من، ڕۆژی شینتە

چونکە کوردستان، نیشتمانی جوان
تۆ قیبلەگاهی دڵی بێ گومان

دڵزار شعرەکەت، دڵزار شعرەکەت
دڵزار نامەکەی پڕ شعوورەکەت

گەییشتە دەستم لە وەختێکی وا
کافر بە حاڵم نەبیتن، خوا!

ئەڵێی شەش سەد و کسوور قەرزاری
ئایا بۆ پارە زۆر گیانە هاری؟

زرنگ و هۆڕی درهەم و پارە
بۆ من خەیاڵی خەونی بەهارە!

درهەم بزانی لە جێیێ من هەم
بەگوڕ ڕائەکا لەم چەم بۆ ئەو چەم

من پیادەم و پارە سوارە
ڕاوکەری ئەوم لە ئەم دیارە

جارجار لە دۆڵێک ئەحەسێتەوە
کە ئەچمە سەری ئەسڵەمێتەوە

گومبەتە ئەدا و بە تاو ڕا ئەکا
من بێ مەلجەء و بێ پەروا ئەکا

بەڵام ڕۆژێک دێ دەردەستی بکەم
بە پەت وەکوو سەگ دەسڕستی بکەم

چەکمە حەساری ئەکەم وەکوو شێت
ڕاکێشی ئەکەم ئەیخەمە ژێر پێت

ڕووناکی ناوت چەندە لام خۆشە
عالەم بە سایەت دڵی پڕ جۆشە

تاریکی ڕۆیی دەرکەوت ڕووناکی
بە عیلم و فەن و ڕوخساری پاکی

شوعلەبەخشی کرد لە کێو و بێستان
زیندووی کردەوە عیلمی کوردستان

بەهۆی ڕووناکی هەڵستاین لە خەو
بەڕێمانی ئەخست نەحسی و شوومی شەو

مژدە بێ وەتەن خاکت ڕووناک بوو
بە سایەی شەوقی لاوت چالاک بوو

نەحسی و شووم ڕۆیی لەسەر لێوانت
ڕووناکی جێی گرت لە ڕووی جوانت

ئومێد پەیدا بوو بڵاو بێتن فەن
بنوێنین خزمەت گوزاریی وەتەن

میللەت! ڕووناکی مایەی ژیانە
نۆبەی چالاکیی لاوی جوانە

ئینجا سەیری کەن هونەری قەڵەم
تاکوو بەرزی کەین عێراق و عەلەم

خودا ڕووناکی دوور کەیت لە شیقاق
شوعلەبەخشی کەی لە خاکی عێراق

ئەی بادی شەماڵ، ئەی بادی شەماڵ
پۆستەی هەوایی دڵەی پر زووخاڵ

دەستم دامێنت، ئەچی بۆ کوێندەر؟
ناچی بۆ کۆیی مەئوایی دولبەر؟

وەک عارەب دەخیل گەر چووی بۆ ئەولا
مەوەستە تاکوو بەردەمی لەیلا

مەوەستە تاکوو لای شۆخێ کەوا
تیری نیو نیگای، لە دڵدا ڕووا

لەم چەم و بێشە و هەردە و کێوانە
پێی بڵێ، قوربان لەم ڕێگە و بانە

شێتێکی ڕیسوا و ڕووت و قووتم دی
فرمێسکی ئاڵی وەک یاقووتم دی

ڕوو لە خۆین خاڵی زەعفەرانم دی
چاوی لێڵ و وێڵ پڕ گریانم دی

هەیکەلی مردووی بەس ئیسقانم دی
قەدی چەماوەی وەک کەوانم دی

دیتم کە جارجار ئەو لێوبەبارە
دەست هەڵئەبڕێت و تۆی لێ دیارە

چونکە خەیاڵی بەژن و باڵاکەت
تیشکی ڕووناکی شەوقی لالاکەت

نێرگزی شەهلای چاوی خومارت
خەرمانەی زوڵفی ماهی ڕوخسارت

فریشتەئاسا ساتێ هەزارجار
خۆی نیشان ئەدا خۆی ئەدا حەشار

ئیتر هەر جارە، ئەو ماڵ وێرانە
ئەو کەژ مەسکەنە، هەرەی شارانە

هەروا تێ ئەگا جەژنی ویساڵە
نازانی «تۆ» نیت، وێنەی خەیاڵە

دەست درێژ ئەکا بە ناکامەوە
بە جەرگی سووتاو دڵ بە زامەوە

کە لێی ون ئەبێ بانگ ئەکا: هەی یار!
بە کوڵ ئەگریێ: هاوار هەی هاوار!

منداڵی هیوا ، کوولەکەی دڵان
تازە غونچەکەی نێو باغی گوڵان

هەرچەندە سەیری نێو چاوت دەکەم
نابینم گەردێ نە زۆر و نە کەم

ڕوونیی چیهرەی تۆ وەک ئاسمانی ساو
وەختی لێی دابێ پڕشنگی هەتاو

تیشکی ئومێدی سەر دڵی تاری
لە ئاسمانی ڕووت ئەدا دیاری

سیوەیلی چاوی بریقەدارت
ڕووناکی پاکی وێنەی ڕوخسارت

خەندەی بێ فێڵی لێوە ئاڵەکەت
نەشئەی دوو چاوی مەست و کاڵەکەت

بێ شک پێشەنگی موژدەی دڵشادین
یا نەغمەخوانی باخی ئازادین

ئومێدی دواڕۆژ، ڕۆڵەی هیوا، تۆی
خاوەنی فیکری بیکر و باڵا تۆی

هیوام بە تۆیە ئەی تازە مناڵ
بەیانی ببیە نموونەی میسال

ئەم قسانەی من کە وا بۆت ئەکەم
بزرینگێتەوە لە گوێتا هەر دەم

ڕاستگۆ بە دایم قەت درۆ نەکەی
وەختت بەبێ سوود تۆ لەدەس نەدەی

تێکۆشە دایم هەر وەکوو هەنگ بە
لە میدانی ژین ئامادەی جەنگ بە

ئەوا پێت ئەڵێم چاکی بزانە
ژیانی مەردی باری گرانە

نەک وا بزانی وەک ژینی دوێنێ
دەخۆی و دەنووی لەناو نوێنێ

ئەوە ژین نییە کە وەک ژن بژیت
ئەبێ هەم ئاواز و هەم مەزن بژیت

ڕۆژی کە هات و تۆ پێگەیشتی
چاوت کردەوە لە ژین گەیشتی

ئەبینی ژیان کێوێکی بەرزە
ڕێگەی خوار و خێچ بە ترس و لەرزە

گشت کەند و کۆسپ، دەوەنە، دارە
پڕ لە دڕندە و دووپشک و مارە

سەر ڕێگەت هەمووی دانەیە و داوە
نادان و دانا لەوا داماوە

گیانەکەم ئەبێ تۆ لەم ڕێگایە
لەم دانە و داوە و چەرخ و دەزگایە

گەلێ ماندوو بی، ئارەق بڕێژی
ئەم دەرد و ئێشە یەک یەک بچێژی

لەڕێی سەرکەوتن ئەبێ پێش کەوی
هەتا بکەوی، زیاتر سەر کەوی

نیشانی تیرەی خۆت بدەی ڕێگا
کە ڕیز ببەستن، بڕۆن بە شوێنیا

تۆ ئەبێ چرای زانستی هەڵکەی
دەستم داوێنت، ڕێگا ون نەکەی!

بیر و هۆشی خۆت بە کار بهێنە
ئەم دانە و داوە یەک یەک بپسێنە

تاکوو دەرکەوێ لە هەموو دنیا
چەندیان کرد بمرێ، کە چی کورد هەر ما

ڕۆژێکی پایز لە پێش نیوەڕۆ
لالە باسم دی زەوی ئەداتۆ

ڕووت و زگ واڵا، پیر و تێکشکاو
پشتی چەماوە، لووت لەسەر ئەژنۆ

گۆچانی دەستی دەستەندووی جووت بوو
دەنگی نووسابوو بە هێ هێ و هۆ هۆ

هەی ماندو نەبی لالۆی جووتیارە
وتی: هەر بژی ڕۆڵەی لەسەرخۆ

وتم: کاری جووت، ڕەنجی لاوێتی
زۆر دوورن لەگەڵ پیرێکی وەک تۆ

ڕەسووڵەیی کوڕت ڕەنجبەری چاکە
زەلامی ملهۆڕ، لاوی چوست و جۆ

کوا بۆ چی جووتت لەباتی ناکا
بۆچی تۆ نادا، بۆ چی نابڕێ شۆ

هەندێ پێکەنی، سەیرێکی کردم
دەستی خستە سەر ڕیشی وەک پەمۆ

ئاگری دڵی لە هەر دوو چاوی
بڵێسەی ئەدا وەک جووتێ پشکۆ

وتی: لە هاوین کێخا کاکە سوور
هاتە ماڵەوە پێی وتم: لالۆ

شایەدی بدە زەوی «زێڕین دۆڵ»
کە وا هین منە قورئانیش بخۆ

وتم: کاکە سوور، بەم سەر و ڕیشە
ئۆباڵی خەلقی ناخەمە ئەستۆ

وتی: هەروەها بە سەری ئاغا
ئەتکەمە پۆڕی بەر چەنگی هەڵۆ

بۆ شەو زەلامی هەناردە سەرم
ماڵیان دامە بەر شیلینگی بڕنۆ

سێ مانگام هەبوو بە تاڵانی برد
مناڵی هێشتم، بەبێ ماست و دۆ

هەندەی پێ نەچوو، عەزەی ساڵح ئاغا
لە سەری کردم بۆ حیسسەی تاپۆ

چوومە خرابە: وتم ئاغە گیان
مڵکم هین خۆمە قەیدن لە تاپۆ

پێی وتم: پیرەی سمێڵ کلکەسە
یا تاپۆ بدە، یا بار کە و بڕۆ

دوو سێ ڕەش و ڕووت وڵاغیان هێنا
دەغڵیان بار کرد بە لێ لێ و لۆ لۆ

کێخوای چەمبەڕیش ڕەسووڵەی پەت کرد
کردی بە عەسکەر، بردی لە بۆ کۆ

لە کۆیە چوومە لای زابت وتم:
ئەفەندی عومرم گەییە حەفتا و نۆ

بێجگە لەم کوڕە وەجاغم کوێرە
بە منی ببەخشە مەمکە ڕەنجەڕۆ

زابت تووڕە بوو هەڵسایە سەر پێ
فڕێی دامە دەر، بە پاڵەپەستۆ

پێم وت: لالە باس پارەت بدایە
ڕەسووڵ معیل بوو بەبێ گفتوگۆ

وتی: پارە و من؟ هەی خاکم وە سەر
بریا ئەمزانی، ئەی خودایە بۆ؟

ئەوا چل ساڵە زەوی ئەکێڵم
فەللاحی ئەکەم هەتاکوو ئەمڕۆ

نرخی ئارەقەی ڕوونی ماندووییم
تیکە نانێکە، چە نان؟ نانە جۆ

ئەویش بەبێ دۆ

ڕوژێکی هاوین لە قرچەی گەرما
ئاودێرێکی ڕووت تووتنی ئاو ئەدا

زەرد و بێ هێز و لاواز و نەخۆش
ماڵوێران، پەڕپووت، بەدەم لەرز و تا

لە چوار سەر خێزان خۆی و منداڵی
هەر ئەویان هەبوو هەڵسابوو گۆیا

سەپکەیێ بکا، گۆزە ئاو بێنێ
تووتن ئاو بدا، منداڵ بەخێو کا

بە لەرزە لەرز و هانکەی ماندوویی
هەوڵێکی ئەو لا و هەوڵێکی ئەم لا

منیش لەتاوی گەرما و ماندوویی ڕێ
بەتەمای چۆڕێک ئاوی سارد لام دا

سەلامون عەلەیک هۆ کاکەی ئاودێر
عەلەیکەسسەلام پیادەی تەنیا

وتم: تینومە، ئاوی سارد ئەبێ
وتی: نازانم ماومانە یان نا! 

بڕۆ ژێر کەپر، گەر لەنێو گۆزە،
ئاوی تێدا بوو، بیخۆوە، ئەمما

نەخۆشی لێنە، گەر تینوویان بێ

بە خێری باوکت، ئاویان پێ بدە

کەپرێکی دارگەز، ناڕێک دامەزراو
بە پووش و گەڵای چڕ و سەرگیراو

بۆ پارێزگاری خۆرەتاو و تۆز
بە چیخێکی شڕ سێ دەوری دراو

ناوماڵی ئاودێر هەرزاڵەیێ چووک
دوو پارچە بەڕی شڕ و هەڵزڕاو

جەڕەیێکی کۆن، سێ گۆزەی کەرخێو
چەند هامانی ڕەش، جامێکی قووپاو

سێڵێکی تەنک، خوانەیێ بچووک
لەو لاش مەنجەڵێک سەرنخوون کراو

دوو لێفی شڕی چڵکنی کون کون
سێ پیاڵەی چا و قۆریەکی شکاو

ئافرەتێک لەو لا، لاڵ و پاڵ کەوتوو
بێ هۆش لەبەر تا، لە برسا ژاکاو

منداڵێکی لەڕ، عومر شەش ساڵان
لەپەو ڕووکەوتوو، بێ مل، پەشۆکاو

منداڵێکی تر ساوا و بێ پەروا
بە دوو پارچە جل لەم لا داپۆشراو

وژەی بای گەرم و گژەی پۆلی مێش
تێکەڵ بوون لەگەڵ دەنگی «باوە! ئاو»

ئاوم کرد وەدەم منداڵی ساوا
ماندوویی و ئیشی خۆم لە یاد نەما

حاڵی ئەم ماڵەی هەژار و نەخۆش
ئەرکی سەرشانی ئاودێری تەنها

منیان هاویشتە گێژی سرنج دان
لە کاروباری تاریکی دنیا

ئەم هەموو ئەرکە و ئەم هەموو ڕەنجە
گۆیا لوقمەیەک نانی جۆ ئەخوا؟

من لەو خیاڵە و دوو بارگیر سوار
هاتن لە ژوور ڕا، بزووت و خێرا

بڕنەو لە بەردەم، دەمانچە لە قەد
سمێڵ قیت و قنج، چاو کشت و وریا

موهەییا لەبۆ شەڕ و جنیۆ دان
تووڕە، شەڕانی، بێ ئابرو و حەیا

هاتن دابەزین بێ سڵاو کردن
یەکێکیان وتی: ئەی کوانێ عەوڵا؟ 

وتم: ئەوا هات فەرموونە ئێرە
من لەو قسانە و عەوڵا لەژێرڕا

خێرا هاتەوە بە ڕوویەکی خۆش
وتی: بەخێر بێن... بەخێر بێی کوێخا

لێفێکی شڕی کون کونی دڕاو
هێنای و ڕای خست دوور لە خۆرەتاو

وتی: دە فەرموون... دانیشن... ئنجا
یاخوا بەخێر بێن وەسەر بانی چاو

کێخواکە وتی: سەلامت نەبی
وە کوێرایی چاو... وە ملی شکاو

کوا تووتن... کوانێ ڕستەیی وشکت
کوانێ چوارداخت... هەی کەران باوگاو؟ 

توتنەوان وتی: بۆچی جوێن ئەدەی
نەهاتم بۆ دار، نەهاتم بۆ داو

ئێستاش چ حەققی جوێندانت هەیە
قسووری خۆتە! من چ بکەم؟ پیاو!

ئەی کێخوا وتی: چۆن پێم ئەوەڕێ
چۆن خۆی گیف ئەکات، لێم دێتە جواو

کەی هاتووی هەتیو بڵێی فڵان کەس
من داوم ئەوێت، هەی ئابڕوو تکاو

توتنەوان وتی: ڕۆژی شاییەکە
نەهاتمە لات و ناردمتە ئاسیاو

نەموت مام کوێخا داوم پێویستە
نەتوت نەماوە ناردوومە بۆ داو

لەو ڕۆژەوە تا هەتاکوو ئێستا
نە داوم دیت و نە ڕەحمەتی خوا

من داوم نەبێ، کرێ داو نەگرم
چارداغ لە کوێ بوو؟ لە کوێ بینم سا؟

ئینسافت هەبێ، سەیری حاڵم کە
ڕەوشتت چۆنە، چۆن منت هێنا

هەتا ئیقناعت کردم بە ئاودێر
خۆت کردە نۆکەر من بووم بە ئاغا

کە هاتم زگم کەوتە سەر زەوی
تووتنم چاند و ڕەنجی شانمدا

ئەڵێم دار بکڕە، ئەڵێم داو بێنە
ئەڵێم برسیمە، ئەڵێی پارە کوا؟

من بەبێ پارە و منداڵم برسی
لەکوێ قوڕ بێنم بیکەم بە سەرما

کێخواکە وتی: عەوڵا گوێ گرە
پیاو ئەمەتا شت لەیاد نەکا

ئیمە قەولمان نۆسەت دینار بوو
سەد و بیستت خوارد هەتاکوو ئێستا

ئێستاش بەرۆکم ئەگری بۆ پارە
پارەی چی، کورە؟ خوارداشت نەما!

توتنەوان وتی: بۆم بکەن حەساو
بزانم وا زوو چۆن پارەم تەواو

وا بووە دوو مانگ هیچتان نەداومێ
کوێخوا وتی: وەسەر بانی چاو!

ئا، مەلا سەعید، دەفتەرت دەر کە
سەیری کە عەوڵا چی هاتۆتە ناو؟

کابرای لەگەڵ ئەم، تومەز مەلا بوو
مەلایەکی گەنج تازە ڕیش تاشراو

هەرزە و دڵداری لە ڕوو ئەباری
سمێڵ باریکی چاو کل تێکراو

مەلا دەفتەری لە باغەڵ دەرکرد
دەفتەر چ دەفتەر پەڕپووت و گەچلاو

ئەرقامی زل زل خەتی خوار و خێچ
ئیملایی فارسی، بە کوردی نووسراو

نەمدی پەڕێکی بێ فێڵ نووسرابێ
نەمدی وشەیێک ساغ و نەڕنراو

مەلا دەفتەری سەروژێر دەکرد
عەوڵا مونتەزیر مل کەچ و داماو

کوێخوا سمێڵی مشتوماڵ دەکرد
منیش بیر لەسەر عەولای ماڵڕماو

سەری هەڵبڕی پاش دەمێک مەلا
ئێمەش لەگەڵ ئەو، گوێ قوڵاغ ئنجا

وتی:مام عەوڵا ئەمە حسابت
پەنجا و شەش دینار لە دەستی کوێخوا

سیی دینار گاجووت، چواریش کەرەستە
بیست و پێنج دینار کەرستە و ئەشیا

دوو دینار جارێک سێ دیناری کەش
لە منت وەرگرت لە ماڵی ئاغا

جەمعی سەد و بیست دینارە تەمام
بە گوێرەی دەفتەر سەحیحە وەڵڵا

توتنەوان وتی : کوێخا ئاوڕەحمان
پەنجا و شەش دینار لە کوێندەر درا؟ 

کوێخوا کە وتی :گوایە درۆیە!
گوایە من بە تۆ ئەکەم ئیفتیرا!

ئاخر ئەمەتا چاکەی نالەبار!
لەعنەت لە باوکی خوار و خێچ بدا!

ئێستاش چ حەقت لای من نەماوە
خوار داشت وەرگرت گەلێکیش زیا
گەر پارەت دەوێ تووتن سەلەم کە
لەسەر بەشی خۆت هەرچەندی بکا!

من ڕوڵەی کوردستانم
تازە ڕوڵەی کوردانم
تاکوو وڵات سەرکەوێ
فیدایە ڕوح و گیانم
پێویستیم بە زانینە
زانین بناغەی ژینە
گەر گەلێ بێ زانین بێ
گەر زیندووش بن مردینە
ئێمە بەیانی گەنجین
لەم خاکەدا لە ڕەنجین
ڕەنجدان نیشانەی گەنجە
ئێمەش خولقاوی ڕەنجین
وەتەن باغی جینانە
موحتاجی بازوو و شانە
هەر کەسێ کۆششکەر بێ
لەم باغە باغەوانە
وەتەن موحتاجی تۆیە
ڕێگاکەت جوستوجۆیە
میللەتێ سست بژیتن
لە مەیدان وەکوو گۆیە
ڕۆژێ لە ڕۆژانا قەلێ
ڕاوەستابوو لەسەر چڵێ
سەلکێ پەنیری لە دەنووک
ویستی کە بیخوا لە هەلێ
ڕێوی بەلایا تێپەڕی
چاوی بە قەل کەوت و مەلێ
ویستی بە فێلێ لێی سەنێ
دەسی پێ کرد پێی هەڵبڵێ
وتی ئەی بولبولی زەمان
ئەی نەغمەخوانی سەر تەلێ
بیستوومە من ناوبانگی تۆ
توخوا گۆرانیم بۆ بڵێ!
قەل وەختێ زاری داپچڕان
پەنیری کەوتە بن تەلێ
ڕێوی پەنیری قۆزتەوە
بەڵام لە پێش ئەوەی هەڵێ
وتی ئەوجا: بەسە نەفام!
گوێت لێ بێ ڕێوی بۆت بڵێ!
وەختێ شتێکت گرتە دەم
کەر مەبە گۆرانی مەڵێ!
ئەمەیش کەرانە بێ کەوا
تەفرە دەراوی تۆ چەلێ
ڕەوای تەونجی نازەنین،
بیستم ئەڵێی کە بێوەفام
بێ شەرم و ڕەنگ و ڕوو وەلام
لەبانێکا هەزار هەوام
بەڵام ئەگەر بەم چەشنە بام
لەم سەنگەساریە چۆن ئەمام
بەڵێ لە لای ناحەز وەهام
ئەمن گیرۆدەی داوی تۆم
گیرۆدەی زوڵفی خاوی تۆم
دەبەنگ و مەستی چاوی تۆم
مەلێکی باڵ شکاوی تۆم
بە شێتی ناوزڕاوی توم
خوداپەرستی ناوی تۆم
کە تیشکی تۆم لە ڕوو پژا
گوڵی ئومێدی پێ بوژا
زووخاوی پەستی لێ ڕژا
عالەم لە تاوا پێی هەژا
شێت بوو بە جارێ تێک قژا
هەمانەی پەندی هەڵرژا
جا جاڕیدا کە سەرسەریم
لە ڕەوشتی چاک بێبەریم
ناوی زڕاندووە بەدفەڕیم
بێ عەقڵ و لاملی، کڕیم
دووڕوو و دووپشت و زۆر وەریم
نیشانەی چاکە و بێ بەریم
دەربەدەریم ئەی نازەنین،
ڕەوای ئەم تازە نازەنین

ئودەبا چاکە لێم نەبن دەرهەم
لەم قسە و لەم حیکایەتەی دەیکەم

ئیددعای هەر سەنایعێک ناکەن
تاکو نەیخوێنن، ئیمتیحانی نەکەن

پێی دەڵێن حیلەباز و کەززابە
شێخ نەبی خاریجە لە ئەم بابە

خانەقا و شێخ و تەکیەکان یەکسەر
پێم بڵێن نەفعیان چییە ئاخەر!

غەیری تەعلیمی تەنبەڵی کردن
جەمعی ئەملاک و خەزنە کۆکردن

دەفعەیەک ئیمتیهانیان ناکەن
تێ بگەن زەهرەیا نە تریاکن

لە مەحەککی بدەن ئەگەر وەکوو زەڕ
تێ دەگەن ڕێگرن وەیا ڕەهبەر

دەخیل شێخ و مێخ مەبن ئەبەدا
هیچ کەسێ ڕزقی هیچ کەسێ نەدا

ئەی خەریکی ڕمووز و ناز و نیاز
[ئەوروپا] فەننی گەیوەتە ئیعجاز

قوللەیی [ئیفل]ی لە ئەفلاکە
عەکسی ئەو گەردشی لە ژێر خاکە

کورەیی ئەم زەمینەیان پێوا
خاتری تۆ بێ چوونە جەووی سەما

قسەیێ ئەمڕۆ دەیگرن لە زوبان
ساڵێ تر بۆت دەکەن بەبێ نوقسان

سەد و پەنجا لوغەت زیاد دەکەن
ساڵێ بۆ ناوی سەنعەت و بۆ فەن

[چینی] ئاتەشپەرستن ئێستاکەش
گەبری بێ دین و هیندوویی ڕوورەش

بۆ چی فەرموویەتی نەبیی ئەمین:
++

نێر و مێ لەم حەدیسە فەرقی نییە
گەر مەلا نەهیی فەرموو دینی نییە

تۆ وەرە فەننێ فێر بە چیتە لەوە
گاورە، هیندووە، وە یاخۆ جووە

لازمە خول بخۆی وەکوو بەرداش
هەموو قەڕنێک دەگۆڕێ ئەمری مەعاش

تەنبەڵی کاری حیز و بێ خێرە
دەستی ماندی لە سەر زگی تێرە

ئەهلی جەننەت نە شوان و گاوانە
ساحیبی فەنن و عیلم و عیرفانە

فایدەیی گەر بدایە زیکر و دوعا
دەبووە قاروون گەدایی سەر ڕێگا

هەرچی بێ بەهرەیە لە کەسبی کەماڵ
دەبتە دەروێش و مارگر و حەمماڵ

لە حەدیسا هەیە حەبیبی خودا
++

موسحەفی خووایە عالمی برسی
بە دوو نانی دەدات و ناترسی

سۆفی وەک تیشنە بوو لە زیکری هەتاو
سەد نوێژی دەدا بە کاسەیەک ئاو

شیعی وەک تیشنە بوو لە سینە زەدەن
بە دوو قەترە دەدا [حوسەین] و [حەسەن]

بە قسەی موخبیر و موەرریخی کۆن
میللەتی [چین]ە چارسەد ملیۆن

سەربەسەر دەوڵەتی هەموو [ژاپۆن]
زۆر بە زەحمەت دەگاتە چل ملیۆن

ئەهلی ژاپۆن بە فەنن و سەنعەتی چاک
سەیری چۆن چینی گرت و کردیە خاک

ئیتتیحادی بە ئیتتیفاقی ئەنام
سوپەرە بۆ حەوادیسی ئەییام

کوردی ئێمە نەزان و پاشکەوتن
پێکەوە پووش و ئاگر و نەوتن

بێ ئەگەر دەستی یەکتری بگرن
وەک [سکەندەر] جیهان هەموو دەگرن

خواردن و سەتری عەورەت و سوکنا
باعیسی ژینە بۆ گەدا و پاشا

حاڵەتی وایە چی لەسەر خاکە
غەیری [عیسا] دەڵێن لە ئەفلاکە

ئەو هەموو مەدحی بادە و دڵبەر
نووسراوە لە سەد هەزار دەفتەر

وەکوو خەمسەی [نیزامیی گەنجە]
کە لەلای خەڵقی کیمیا و گەنجە

یا وەکوو بەیتی شیرن و فەرهاد
شێعری «حاجی» لە بەر کرایە بە یاد

ئێستە میللەت دەبوونە ساحیبی جاهـ
یا نە هەمتایی ئەولیائوڵڵاهـ

کێ دەڵێ کوردەکان بە ئیدراکن
بەسە ئەم نەقسە گوێ لە من ناکەن

لە قسەی ساغی من خەلەل دەگرن
واهیمەی شێخەکان لە دڵ دەگرن

ئەوی موحتاجی نان و پیوازە
یا هەتیوبازە یا نە مێبازە

حەیفە بۆ مەردی ساحیبی تەمیز
هێندە باسی مەکانی پیسی و میز

عیشقبازی و هەوایی دەروێشی
میللەتی خستە فەقر و بێ ئیشی

ئەو کەسەی دەوڵەمەندەکی چاکە
بەندەیی ڕۆمییانی ناپاکە

هەموو مردووی میان و سمتی خڕن
بەیتی مەدداحیان بە جان دەکڕن

بەیتی من چونکە کەڵکیان دەگرێ
لە غەریبی و بێکەسی دەمرێ

تا لە ژێر باری ڕۆمییان نەمرن
زەحمەتە قەدری بەیتی من بگرن

یا نە وەک ئەهلی مەغریب ئێستاکی
چییە ناوت؟ دەڵێ: خریستاکی

باوکم ئەحمەد بوو ناوی، فیکرم دێ
خەڵقی لادێ بوو، دایکی من فاتێ

«حاجی» سا بەسیە سەدهەزار دەفعە
پێم گوتی: ئەم قسانە بێ نەفعە

ڕۆژی ئەووەل لە بەندە و ئازاد
خدمەتی خەڵقە قیسمەتی ئەکراد

لێی گەڕێ قەومی تۆ هەموو مارن
دز و حیز و پیاوکوژ و هارن

مڕی ناوداری ورچی ناو دارە
ڕاستیان خوارە، خواری خونخوارە

باوکە هەر چۆنێ تۆ دەڵێی وایە
زەن دەکەن ئەم قسانە خۆڕایە

قوڕی کام جێ بکەم بە سەر خۆدا
ئەمە لێم بوویتە عیللەتی سەودا

بە قسەی چاکە دەستیان دەگرم
تەرکی ناکەم بە لۆمە تا دەمرم

ئەو ڕۆژە بە ئەمری حەیی مەننان
ئەم عالەمە پاکی بوو بە تۆفان

دەییاری نەما لە جینسی زی ڕووح
غەیری ئەمە هاتە کەشتیی [نووح]

ئەو ڕۆژە گەییشتە وەقتی مەعهوود
وەستاوە لە سەر چیایەکەی [جوود]

هەر سێ کوڕی کردیانە مەسکەن
ئەو جێ و مەکانە میسلی گوڵشەن

ئێستاکە جزیرە بێ موحابا
مەعموورەیی ئەووەڵە لە دونیا

ئەولای سەحیحیان بە بورهان
کوردن لە مەکانی جەددی خۆیان

سوککانی بیلادی ڕوبعی مەسکوون
بیلجوملە لەمانە مونشەعیب بوون

بێ تەفرەقە بوون موتیع و هەمدەنگ
هەم مەشرەب و هەم لیباس و هەم ڕەنگ

ئایین و مەزاهیب و ڕەسایل
وا کردیە فیرقە و قەبایل

وەک خەڵقی نەچوونە موڵکی ئەدنا
جێی باوکی خۆیان کردە مەئوا

ئارێ بە حەدیس و نەسسی [قورئان]
حوببی وەتەنە دەلیلی ئیمان

حادیس نییە، ئەسڵە گفتوگۆیان
مەورووسە لە دەوری جەددی خۆیان

ئێستاکە کە وا جەماعەتی «وان»
ئەسڵن بە نەسەب کەریم و شوجعان

مونقادی عەجەم، موتیعی ڕۆمن
مەحکوومی خەڕات و حیز و دۆمن

تەقسیری ئەوان نییە ئەمانە
هەرگیز بە تەعەججوبی مەزانە

ڕەسمێکی قەدیمە دەوری گەردوون
خەسمی نوجەبایە، هەمدەمی دوون

«حاجی» ئەمنیش میسالی کوردان
کەوتوومە کەمەندی نەفس و شەیتان

لەم حەبس و کەمەندە فیکری دەرچوون
مومکین نییە، من یەکم ئەوان دوون

مەوقووفە بە [ڕۆستەم]ی عینایەت
موحتاجە بە هیممەت و هیدایەت

دەرچم لە ئەسیری میسلی [بێژەن]
ڕاهی بوو بە قووەتی [تەهەمتەن]

ئەی بێ بەدەل و شەریک و تەنها
++

تەعیین بکە ڕۆستەمی دیرایەت
تەوسەن بدە خوسرەوی عینایەت

تا کورد و ئەمن لە دەستی دوونان
دەرچین، هەر ئەتۆی ڕەحیم و ڕەحمان

ئەم خەیمە کە شەمسییەیی شاهەنشەهی ئەرزە
تا چادری نیلووفەری سەر تەپڵەکی بەرزە

ئەتنابی وەکوو توولی ئەمەل لاموتەناهی
ئەوتادی وەکوو کێوی ئوحود مەرکەزی فەیزە

سەقفی وەکوو گەردوونە، شکافی وەکوو ئەنجوم
پەردەی وەکوو ئەدواری سەما ئەتڵەسی سەوزە

هەروەک ئەلفی جانە ستوونی لە سکوون دا
نەک تابیعی غەیرە، موتەحەڕڕیک وەکوو هەمزە

ئەوسافی وەکوو خەتتی دو زولفە بە چەپ و ڕاست
وەک ماری موتەلسەم کە تەلیسمی سەری کەنزە

وەسفی چ بکەم؟ نێوەنی گوڵ، دامەنی سونبول
شایستە سەناخوانی بکەم هەروەکوو فەڕزە

لای ژووری سەمەن، نێوەنی گوڵ، دامەنی سونبوڵ
لەو سوورەت و مەعنایە کە سەد جەننەتی لەغزە

فیلجوملە وەکوو خاڵی ڕوخی دڵبەری «حاجی»
دڵ پەستە، دەسا بادی سەبا هەستە مەلەرزە!

هەر لێرە هەتا دەشتی بەهەشت ئاینی [لاجان]
ئاهیستە بڕۆ نەک وەکوو دێوانەیی هەرزە

تا داخیلی خەڵوەت دەبی ئەمجا بە وەکالەت
خاکی قەدەمی ماچ بکە بەم تەرزە کە تەرزە

مەئزوونی ئەوەندە وەکوو ئاهم بە نەزاکەت
لا دەی سەری زولفی نە وەکوو بیخەیە لەرزە

ئەم نەوعە گوڵە هەڵدەکەوێ ساڵێ لە قەڕنێ
نەک وەک گوڵی بازاڕییە هەرساڵە کە سەوزە

ئەوە شاهەنشەهە بۆ عەبد و پاشا
موعەللەق خەیمەیی ئەفلاکی هەڵدا

ئەتۆ مەسنووعی، چیت داوە لە سانیع؟
لە زانینی ئەوە نادانە دانا

موعەممایە جیهان ئیسمی موعەمما
مەکانی ئیسمە نەک جێگەی موسەمما

بە بێ دینی جەماڵی بێ قەرینی
خەلایق سەربەسەر ئیمانی هێنا!

بە با زولفی کە لەرزی تابەتا بوو،
لەگەڵ لەرز و لەگەڵ تا بوونە هەمتا

موتاڵای دەوری زولفەینی موسەلسەل
ئەوەندەم کردووە لێم بۆ بە سەودا

لە دەوری دوڕڕی دندانی بەقیمەت
ددانی کەندووە لوئلوویی لالا

لە لای من پەشمە ئەم زەخمە هەتا کەی
بە زایع ناچێ ئەم سەبرە لە لای خوا

زەمانی حاڵە «حاجی» حاسڵی تۆ
دەبێتە دوێنێ ئەمڕۆ میسلی فەردا

بەستەیی زولفی نیگارێکم ڕەسەنبازی دەکا
سەففی موژگانی لە تابووری سوپای غازی دەکا

سامیری گۆسالەیە توڕڕەی کە تەڕڕاری دەکا
ساحیری ئەسڵی هەیە غەمزەی کە غەممازی دەکا

هەر وەکوو عیسا لە سەر بەحری هەوا کەوتە سەما
هەرچی مووسایی نەبێ چۆن نەفیی ئیعجازی دەکا

من فەقێم و غەیری سیپارەم لە باخەڵدا نییە
ئەو کەسەی ساحێب قڕانە ئیددعای غازی دەکا

ساغی لەم ڕێگایەدا کاری لە دین چی؟ سادقە
هەر کەسێکی عاشقە ئەلبەتتە ئەنبازی دەکا

دڵ کە دەربەندی حەیا و نەنگ و نام و عارییە
ئەو قسووری کردووە دێ ئارەزووی نازی دەکا

سەیری لەو تەننازییە قازی بە موفتی ناکرێ
سۆفی ئیمانی دەدا «حاجی» بە گیان ڕازی دەکا

تا لە مەکتەب ئەو مەهەم دێ مەشقی ئەلف و بێ دەکا
چاوەکەم بوویتە دوێت و گریە سورخی تێ دەکا

لێی مەپرسە مەسئەلەی نوقتەی دەم و موویی کەمەر
مووشکافە، بووعەلی باسی پەری و جین چێ دەکا

ئەم هەموو دنیایە خاسسی حوکمی دوو دێوانەیە
من لە شارم غایەتی مەجنوون هەوای لادێ دەکا

قەسری عومرم داتەپی داری لە سەر بەردی نەما
بانیی توولی ئەمەل ئیستێکە دەستی پێ دەکا

خواجە خۆی پیرە، وەجاخی کوێرە، ماڵی بێ حیساب
پێم بڵێن، ئیشکالمە، ئەم کۆششەی بۆ کێ دەکا؟

شێخی من بەو غایەتە پشتی لە عالەم کردووە
سوورەتی خۆشی لە نێو ئاوێنە پشتی تێ دەکا

ماچی دەست و پێی ئەمیری دەستگیری حازرە
شێتە «حاجی» ماچی پێو و دەستی دەست و پێ دەکا

گوتی: هەرچی تەمەنناکەی لە دنیا غەیری من نادا

لە سایەی زولفی ئەفشانی پەرێشان دێ خەتی مانی
لە تەسویری ئەگەر جارێ بە وەستایی قەڵەم دادا

خەتی دەورەی ڕوخی داوە وەکوو مۆری سولەیمانی
خەیاڵی کردووە زولفی بە حیلە خاتەمی لادا

لە ژێر قافی فیراقیدا وەها فەرسوودەیە جیسمم
لەگەڵ عەنقا قەرینم من لە ئیسمی بێ موسەممادا

خەدەنگی دیققەتی «حاجی» قەسیمی جەوهەری فەردە
کەچی وەسفی دەمی هەر ما لە ژێر پەردەی موعەممادا
دڵ هیلاکی نازتە با غەمزە تەدبیری نەکا
هەر دەبێ بمرێ مەگەر خەللاقی تەقدیری نەکا

ئەی قیامەت قامەتی تووبا قیامم هەستە تا
داعیەی بەرزی لە گوڵشەن سەروی کشمیری نەکا

من خەوی ئەو چاوە عەرزی ئیبنوسیرینم دەکرد
نوست و فەرمووی: هیچکەسێ تەفسیر و تەعبیری نەکا!

من لە سایەی ئەم دەرە ناڕۆم هەتا ڕۆژم نەیێ
با بە کەیفی خۆی بکا بەدکار و تەقسیری نەکا!

چونکە نرخی ماچی تۆی گۆڕی هەموو دەستەودوعان
خەتتی نەوخێزت وەکوو زولفت خودا پیری نەکا!

پێی بڵێ بادی سەبا غەم لێرە بێکەس کەوتووە
دڵ بوو غەمخواری ئەمانە، لەحزەیێ گیری نەکا!

ناحەقیی ئەو دەرحەقم، کەی دەیگرێ میزانی حەق؟
کاتبی ئەعمال ئەگەر بێت و تەڕەفگیری نەکا

غەیری دڵ ماوێژە کەس، تیرت لە ڕۆحی من کەوێ
تا بە جۆشی خوێنی «حاجی» سینە کەوگیری نەکا

زەمانە ڕەسمی جارانی نەماوە
چراغی نازم و مونشی کوژاوە

لە دەوری ئێمە ڕۆمان و جەریدە
ئەگەرچی مەقسەدە، زانینی باوە

ئەمان قەدری بزانن ئەم کتێبە
لە دنیا ئێستەکی هەمتای نەماوە

لە ئەییامی حەیاتی شێخی خانی
لەسەر نوسخەی خەتی ئەو نووسراوە

لە لای ئەربابی خۆی بۆ قەدر و قیمەت
خەزێنەی گەوهەرە و کیسەی دراوە

لە مەجمووعی دووەل سۆران و بۆتان
لە سایەی ئەم کتێبە ناسراوە

لە کوردان غەیری «حاجی» و شێخی خانی
ئەساسی نەزمی کوردی دانەناوە


کە تۆفانی سروشکم کەوتە غەوغا
بە مەهـ ماهی گوتی: یا حافیزوڵڵا

ئەمن عەنقاترم بۆچی زەبوونم
لە لام وەک قافە باری تەنکی ئەسما

دەزانن من کە بێ دار و دیارم
سەگی مەجنوونم و غەمخواری لەیلا

لە دنیا هەر کەسێ مەقسودی عیشقە
بکا وەک من بە کوللی تەرکی دنیا

کە دایهێنا و هەڵینا چاوی مەستی
ڕەوان فیدا دەکەم دڵ چاکی هێنا

فەلاتوون تۆ دەڵێی دنیا قەدیمە
لە خمخانەت بنێن وەک خۆت لە خم نا

ئەدی بۆچی زەمینیش بۆتە گەردوون
لە سەیلی ئەشکی توندی بێ موحابا

موسڵمانان سوخەن سەربەستە تا کەی؟
لە دەست ئەو کافری بێدینی تەرسا

لە هەردوو لاوە زولفی کەوتە گەردەن
نە لەم لا دەردەچێ «حاجی» نە لەو لا

گوتم بە بەختی خەواڵوو: بەسە ئەتۆ بی و خودا
لە خەو هەڵستە زەمانێ بچینەوە ئەو لا

گوڕەی بەهارییە ئێستێکە شاخ و داخی وڵات
پڕە لە لالە و نەسرین و نەرگسی شەهلا

لە گرمەگرمی سەحاب و لە هاژەیی باران
چیایە پڕ لە هەرا و نواڵە پڕ لە سەدا

پڕە لە سەیل و لە گۆلاو و کانی ڕوویی زەمین
پڕە لە بەرق و بریقەی برووسکە جەووی سەما

شکۆفە درهەمی شاباشی بای وەعدە دەکا
لە شەوقی مەقدەمی خەمڵیوە دار و بەردی چیا

پیاڵەیی زەڕی نەرگس لە سەر کەفی سیمین
پڕە لە شەبنمی وەک دوڕڕ و لوئلوئی لالا

گوڵیش بە پەنجەیی فەیرووزە جامی یاقووتی
لەبۆ نیساری موهەییایە پڕ لە زەڕڕی تەڵا

لە شادی وەک سەفی شایی لە کێو و کەژ ئەزهار
هەژا بە خەلعەتی گوڵگوون و کەوتە ڕەقس و سەما

چەمەن لە لالە میسالی خەتی ڕوخی دولبەر
سیاهـ چادری لێ بۆتە خاڵی سەر گۆنا

لە کن بەنەوشە و خاو و هەڵاڵە و بەیبوون
هەڵاڵی پێستەیی خاوە عەبیر و موشکی خەتا

چیا لە تەوقەسەری داڕژاوە تا کەمەری
چو زولفی سونبولی دەرهەم، چو پەرچەمی بەڕەزا

بە جۆشی ئاگری گوڵناری کانی هەڵدەقوڵێ
میسالی دیدەیی وامیق لە حەسرەتی عەزرا

قەڵاتی زیوی ڕوخاوە هەرەس بە تۆپی نەسیم
سوپاهی لالە و گوڵ چادری لە جێ هەڵدا

لە گۆلەشینێ کە قاز و مراوی دێن و دەچن
نەزیری ماهـ و ستارەن لە قولزومی مینا

شنەی نەسیمە سەدای ئاوی سافی سەر قەڵبەز
بە ورشەورشی گیا شەنگەبی بووە شەیدا

خرینگ و هۆڕی قوڵینگ و قەتاری سی لە سەران
دەیێت و کەو دەفڕێت و شەهێن چریکە دەکا

لە پیڕەپیڕ و لە سمکۆڵی پیرە گاکێوی
دەلەرزێ گاوی زەمین و دەترسێ گاوی سەما

لە بستوو، دووکەڵی شینی تفەنگی نێچیروان
میسالی سونبولی زولفێکە تێک بچێ بە سەبا

چیایە شێخ و کەوای سەوزە، مێزەری بەفرە
سیواکی چووزەرە ڕێواسە، تەیلەسانی گەڵا

چەمەن لە لالە و ڕەیحان و نەستەرەن ئیمڕۆ
سوپێهر و سوبح و شەوە و ئافتابی وەختی زوحا

چنار و عەرعەرە دەفزەن هەزارە نەغمەسەرای
گیاشی زاکیرە تەسبیحی شەبنمی لە ملا

لە ژووری مێگەلی هەورە، لە ژێری مێگەلی مەڕ
شەبیهی گوڵشەنی خەزرایە توودەیی غەبرا

لە کێو و کەژ کە سەر ئێوارە دێتەوە ماڵات
لە دەوری چادری ساحێبی مەوجی دا، وەستا

لە حیلەحیلی کەحێل و لە باڕەباڕی مەڕان
لە دەنگی قۆڕەیی گاجووت و بۆڕەیی مانگا

لە گورگەلوور و حەپەی سەگ، لە قاڕەقاڕی بزن
لە عەکسی دەنگی دوبارەی کە دێتەوە لە چیا

لە ئۆحەئۆحەیی گاوان و قیڕەقیڕی شوان
لە بگرەبەردەیی کابان دەبێتە حەشر و حەلا

مەلائیکەی سەری تاق و ڕەواقی مینایی
دەیێنە جونبوش و لەرزین، دەکەونە حەولەوەلا

کە هەڵکرا شەوێ ئاگر لە کوللی ڕەشماڵێک
خەجڵ دەبن لە زەوایایی خەیمەیی والا

عوتارید و زوحەل و ئافتاب و ماهی تەمام
خولاسە سابیت و سەییارە تا دەگاتە سوها

سەبا! دەزانی ژیانم لە دوورییان مەرگە؟
دەسا وەرە بە کزەی خۆت خەجڵ بکە عیسا

ئەگەر منم لە فیراقیان کزەم لە جەرگەوە دێ
ئەگەر دڵە وەکوو جەرگم دەڵێی ئەوا سووتا

لە پاشی ئەم هەموو داستانە بەختی خابالوود
میسالی ئەژدەری نووستوو بە ڕق لە خەو هەستا

جەوابی دامەوە ئەمما جەوابەکی وا ڕەق
نەما مەجالی مەقال و موباحەسە لەم لا

گوتی هەتاکو خەزان و بەهار و زستانە
مەداری عەیشی مەوالیدی عالەمی غەبرا

بەهاری وا هەموو ساڵێکی دێتەوە ئەمما
ئەوانی دەچنە دیاری مەمالیکی عوقبا

یەکێکی نایەتەوە؛ چوونیان هەر ئەو چوونە
لە شێخ و عالیم و جاهیل، لە پادشاهـ و گەدا

مەکانە، شەوقی بە عێلاتە، پەشمە کۆنەهەوار
حەیاتە زەوقی بە ئەحبابە، بایە ئاب و هەوا

ڕەفیقی کۆنە نەماون، جوانەکان پیرن
بە شەق دەڕۆن و لە داری دیارە شەققی عەسا

لە دووسەدی یەکەکی زەحمەتە بناسییەوە
مەگەر بە ناو و نیشان و بە خزم و باب و برا

کە بێی و بچیەوە ئێستا کەئەننەهو دیسان
سەفەر دەکەی لە وەتەن دەچیە شاری جابولقا

خولاسەیی قسە ئێستێکە مەسڵەحەت ئەمەیە
بڵێی بە وەجهی نەسیحەت، بە کاغەز و ئینشا

ئەمان! کوڕانی ڕەفیق و برادەرانی وڵات
بە ئێوە هەر کە گەیی ئەم کەلامی بێ سەروپا

لە پاش ئەوەی کە تەسیح و موتاڵەعەی بکرێ
بە یادی من لە بەری کەن لە ڕوویی میهر و وەفا

هەتا لە خیتتەیی بێگانە فەخری پێوە بکەم
لە بەینی زومرەیی ئەحیا و مەجمەعی مەوتا

ونی مەکەن وەکوو ئاساری نالی و کوردی
لە سەهوی دیدە بپۆشن، گوزەر بکەن لە خەتا

نییە لە مومکینی ئیمکان خەتا و سەهوی نەبێ
بە غەیری خواجەیی دیوانی عیلمەلئەسما

ئەوی حەسوود و جەهوولن، لەئیم و ڕەخنەگرن
لە عەیب و ڕەخنەیی عالیم بەری دەبن ئودەبا

ئەمانە زادەیی ئەفکار و خۆشەویستی منن
ئەگەر قەبیح و کەریهن، ئەگەر شەل و ئەعما

میسالی فەرخەیی ژیشک کە پێی دەڵێ دایکی:
ئیلاهی قاقومە یا خەز، سەموورە یا دیبا

شەبیهی جۆڵەکە ڕازی نەبێ بە سەردڕی خۆی
مەڵێن فەساحەتی [کوردی] بە [فارسی] ناگا

بەلاغەتێکی هەیە، هیچ زوبانێ نایگاتێ
لە بێ تەعەسسوبی کوردانە بێ ڕەواج و بەها

کە خۆتی تێ نەگەیێنی، لە نیکتەکانی نەگەی
دەڵێی هەمووی هەزەیانە، خودا بەڵای لێ دا

بەڵام ئەوانی کە سەڕڕافی زێڕ و زیوی قسەن
بە شەهڕەوایی دەزانن، چ سککەیێکە ڕەوا

چ حیکمەتێکە کە ئاساری کوردەنامووسی
نە کیمییایە نە عەنقا لە بەینی ئێمە نەما

ئیلاهی نەیخەیە بەر چەنگی مەندەبووری لەئیم
نقوودی «حاجی» کە نەیدیوە [خوسرەو] و «دارا»

ئومێدی وایە نەسیبی کەریمەکی وا بێ
بە خێری دایکی و بابی لە ڕێی خودا بیبا

گەلێ قسەم لە دڵا بوو، حیکایەتم مابوو
کەچی لە بەختی کەچم خامە نووکی لێرە شکا

بە قسەی بێ سەر و پا تاڵی مەکە لەززەتی خۆت
بێ موبالات مەسووتێنە چرای فیکرەتی خۆت

حاڵە نەقدینەیە، موستەقبەل و مازی پەشمە
بێ ئەمەل سەرفی مەکە سیم و زەڕی فورسەتی خۆت

ئەی سولەیمانی زەمان ئاخیری دەیگێڕییەوە
بە حیکایەت وەکوو خۆت سەڵتەنەت و حیشمەتی خۆت

من بە پەیغام و بە قاسید موتەسەللی نابم
تا کو بانگم نەکەیە بارەگەهی حەزرەتی خۆت

وەرە ئەی دڵ بەسییە، بیدە سەگانی دەری یار
دڵەکەی کوتکوتی من یا جگەری لەتلەتی خۆت

زولفی سەد دەفعە گوتی: خانەخەراب ڕووی مەدەرێ
حەیفە بەربادی مەکە شانی من و شەوکەتی خۆت

بۆچی یارانی وەتەن دڵ دەشکێنن «حاجی»
{ظاهرا} ناچیەوە تۆ، باسی مەکە غوربەتی خۆت!

جەبەڕووتی کە شکا دڵ لە حوزووری مەلەکووت
هاتە ئەم عالەمی ناسووتە غەریبێکی نەسووت

ناهەقە شەکوە لە بێعەهدی و بێپەروایی
کەی وەفایێکی ئەدا کردووە؟ سەد دەفعە زمووت

بە گوڵ و لالە بەهاری ڕوخی ڕازاوەتەوە
غایەتی کوێری وەرە هێچ نەبێ سەیری کە بە لووت

وەکوو دەریایە نەسیمی سەحەری سەبزەیی گوڵ
پێکەوە مەوج و حوبابی دەهەژا و دەبزووت

ئەشعەس و باقلی و حاتەم و گەر حەسسانی
دەوڵەتی تۆ بە فەنای نەفسە، سکوونت بە سکووت

هەرچی لەو لاوە نەیێ من لەوێ نایناسمەوە
ئەوی ناسیوتە مەئموورە بە ئەمری جەبەڕووت

نانی خۆی تا کو بە تەندووری گەرم پێوە نەدا
ناڕوا «حاجی» ئەگەر چاوی دەرێنن بە بزووت


ماهی سەرچاوەی حەیاتم کەوتە بەند و داوی شەست
پشتی دەستی خۆم لە حەیوانی و لە بێعاری نەگەست

کامە لوقمان کەوتە چەنگی پیری، قۆڵی بانەدا
کامە ڕۆستەم تووشی بوو، نەیخست و دەست و پێی نەبەست

هێندە سوورەت زۆر بووە، مەعنا لە بەینا ون بووە
ئێستەکێ بێ سوورەت و مەعنایە عەیبی بتپەرست

غەیری چاوی نووستوو و بێداری تۆ نەمدیتووە
بێ نەزەرکردن بەسیر و مەردومی هوشیار و مەست

زولفی بۆ دەفعی هوجوومی لەشکری سوڵتانی خەت
کەوتە خاک و سەرکەشی دانا وەکوو عەهدی «الست»!

با وجوودی نەوجەوانی خەتتی سەوزی دەرکەوێ
عەهد و پەیمانی نەبوو موو، بۆیە پشتی پێ نەبەست

داوەموویێکی بە دونیا و بە مافیها نەدەی
«حاجی» گەر ئەحبابەکی جانی بە جانیت کەوتە دەست!

مەماتم حەیاتە، حەیاتم مەمات
کە لێم توند دەبێ ئەو دەمی ئیلتیفات

لەبی «نازەنین»ی بە خەتتی «جەلی»
لە «ئیران»ەوەی گرتووە تا هیرات

«عومر گونبەتی» لەززەتی داتەپی
«تەکتەڵوو»ی شکا زینی ئەسپی حەیات

تەماعم بۆ دونیا و عوقبا بخۆم
ئەمم چوو لە دەست و ئەوم بۆ نەهات

لە غوربەت بە شاهی لە بیر ناکرێ
زەمانی جوانی و یادی وڵات

لە «قوشخانە»وە تا دەمی «ئیچقەڵا»
لە «بایزاغە»وە تا مەحەللەی «قەڵات»

هەموو خزمی خۆمن دەزانم دەڵێن:
لە بێ حورمەتیمان بوو «حاجی» هەڵات!

تا ڕێک نەکەون قەبیلی ئەکراد
هەروا دەبنە خەرابەئاباد

ئەنواعی میلەل لە گەورە تا چووک
خەمڵیوە مەمالیکی وەکوو بووک

یەک بەرگن و یەک زوبان و یەک ڕەنگ
بێ غەیبەت و عەیب و عار و بێدەنگ

دنیا بە تڕان دەخۆن و دەیدەن
هەر چۆنێ مەرامیانە دەیکەن

هەر کوردن ئەگەر چی پاکی مەردن
پاماڵی زەمانە، میسلی گەردن

هەر مانەوە بێنەوا و مەزڵووم
وەک بوومی خەرابەزار، مەشئووم

گەر باعیسی ئەم دەپرسی کامە
شەرتێکە کە بۆ هەموو تەمامە

ئەو شەرتە بە کوللی ئیتتیفاقە
گەر مەرعەش و وانە گەر عێراقە

قەسرێکە یەساغی ئەو نیفاقە
گەر وا نەبێ بابی هەر بە تاقە

سەد شێخ و مەلا و میر و خانی
بۆ لەززەتی عەیش و زیندەگانی

لەو لاوە ئەوان بە حیلەسازی
لەم لاوە ئەمان بە تەقڵەبازی

قوڕیان بە هەموو وڵاتەوە دا
تا موڵک و ڕەعییە پاکی فەوتا

یەکیان ئەمی تۆ دەکەی نەیان کرد
غەمیان نەبوو کورد ئەگەر هەموو مرد

نامە سەر بۆ دەفعی شەیتانی ڕەجیم

ماجەرایێکم هەیە بێ بێش و کەم
هیچ درۆی تێ دا نییە با بۆت بکەم

بانیی نۆتاقی قوببەی بێستوون
کەعبەکی بۆ ئێمە کردە ڕێنموون

قاسیدی پەیغامی فەرمووی: مەن یەنا
++

باز فەرمووی سەربەسەر ڕوویی زەمین
مەسجیدە بۆ زیکری ڕەببولعالەمین

یەعنی هەر ماڵێ کرا بێ بۆ خودا
کەعبەیی عولیایە بۆ زیکر و دوعا

شکڵی تەکیە و خانەقاهی شێخەکان
واقیعەن ڕەنگینە ئەمما بۆ ڕیان

لەم هەموو شێخ و موریدانەی ڕیا
فەردەکی ناچێتە مزگەوتی خودا

مەسجید و میحراب و مینبەر بێکەسە
هەر مەپرسە حاڵی چۆنە مەدرەسە

شەیخەنا گەر ئەم قسەت نایێتە گوێ
سەیری وا چۆڵە کەری تێدا بگێ

ناکرێ بەم های و هوویە دەفعی [ڕووس]
هەر وەکوو شێخی [بوخارا] و [ئەندەلووس]

میسلی ئێوە پاڵیان دا بە دوعا
ئاخیری کافر بە ڕیشیاندا ڕیا

پشتیان دا هیممەت و شەیخ و خەتی
تا [فەڕانسز] پاکی کردە میللەتی

مەرقەدی ئەقتاب و قوببەی ئەهلی ڕاز
بۆتە جێگەی گاگەل و مۆڵگەی بەراز

[هیند] و [داغستان] و [قازان] و [قەزم]
[خێوە] و [هیند] و [بوخارا] و [خواڕەزم]

یەک بە یەک وەک ئێوە بوون و زێدەتەر
سەربەسەر بۆ باری کافر بوونە کەر

موعجیزە و کەشف و کەرامات و دوعا
بۆ چی نەیبوو فەخری عالەم مستەفا

جیسمی نوورین و ددانی گەوهەرین
ئەو شکا، ئەمیان بووە جێگای برین

سەبحە و میسواک و خەرقە و تەیلەسان
بوونە پابەندی جیهادی غازییان

ئەم هەموو شەهبازە بوونە کوندەبوو
خەڵوەکێشان و چلە سوودی چ بوو

سەیری ناکەی تایفەی ئەو شێخەکان
وەک سەحابە و عادەتی پێشینیان

ڕووت و پێخاوس بە زەرگێک و مەتاڵ
باوکی بۆ دوو پوول دەردەینێ لە چاڵ

قەسری دین، بنج و بناغەی مەحکەمی
شیر و تیرە دیرەک و تاق و خەمی

موسبەتە فەرمووی حەبیبی کیبریا
من نەبیی شیرم لە مەیدانی وەغا

گوڵشەنی پڕ میوەیی باغی مەعاد
وا لە ژێری سایەیی تیغی جیهاد

کێ گوتی: میسواکە تیرم یا عەسا
نێزەمە گورزی گرانم [مونتەشا]

یا کەمەندم ڕوشتەیە، تیغم تەبەر
پۆست و کەشکۆڵ و دەفە و تاج و کەمەر

کام حەدیس و ئایەتی موعجیزنوما
هاتووە بۆ ڕەغبەتی ڕەقس و سەما

ئەم ئیشاراتە بە جێگایە و بە ڕێ
نەک وەکوو چاوبەستە تەڕکی بن بەڕێ

داری دنیا هەر کەسێکی تێی گەیی
میوەیی خامی هەیە و میوەی گەیی

پەندی من خامی دەزانن خامەکان
شیرن و پوختەی دەزانن پوختەکان

تاکی دونیا مایە پوختەی هەر هەیە
لەم کەر و خامەی کە هەن باکم نییە

با بڵێن: ئەم شێتە قەحبە مردووە
چەند وەڕیوە، چەند وڕێنەی کردووە!

حەق تەعالا واقیفی ئەحواڵمە
خالیسەن لیللاهیە تەرقیمی ئەمە

بەیتەکان عەیبی مەکەن خوار و کەچن
مەقسەدم لەم بەند و باوە دەربچن

وەرنێ ئەم دونیایە نەفسی نەفسییە!
گەر لە بەر ئێوە نەبێ باکم چییە!

من لە تۆفانا بەڕی خۆم دەردەکەم
وا مەزانە دامەنی خۆم تەڕ دەکەم

ئێستە هەرچیم پێ بڵێن عەیبی نییە
چونکە ئینسان عیلمی غەیبی پێ نییە

ئاخیری چی وەحشییە ماڵی دەبێ
جاهیلیش ئەو ڕۆژە دێ حاڵی دەبێ

ئەم قسە با لێرە بێ ماندی بووم
بۆت بکەم باسێکی بۆیان کردووم

پێی گوتم: ئەحبابەکی ساحیب حەشەم
سەرگوزەشتێکم هەیە با بۆت بکەم

بازی خەو ئیمشەو لەبەر بێ هەمدەمی
بوو بە نەسری ئاسمانی حەوتەمی

زاغەکەی شەو باوەشێنی شاپەڕی
شەمعەکەیی کوژاندەوە وەقتێ فڕی

بەیزەکی جێما لەگەڵ دەرکەوتنی
ئاسمان زەرد و سپی بوو دامەنی

ماهی بێ میهرم لە دەرگا هاتە ژوور
ماتەم و شین و خەمی کردم بە سوور!

کورت و کرمانجی کە گرتم بە ڕەزا
خستم و باقی وەکوو بەیتی [ڕەزا]

چونکە زانیم ئیش کە کەوتە گفتوگۆ
بێ سەر و پێیە وەکوو چەوگان و گۆ

ئاخری نایێ وەکوو ڕووبار و چۆم
یا شەڕەجوێنی لەنێو خەڕڕات و دۆم

چی پیاو بێ تێ دەگا ڕۆمی چییە
باسی ڕمبازی و سواربوونێ نییە

ئیتتیفاقی دڵبەرێکی بێ کەدەر
«حاجی» ئەنواعی لیباسی کردە بەر

بێ جیاز و مارەیی دەیدا بە شوو
لەم هەموو کوردانە داخوازی نەبوو؟!

عاقیبەت دەیخوازن ئەمما ئەو دەمی
پیر بووە، نازێ کەل و کۆمە دەمی

ئەو زەمانی بوونە ئاردی نێو دڕک
پارەیەک ناکا دوو سەد جار بێتە ڕک

حاکم و میرەکانی [کوردستان]
هەر لە [بۆتان]ەوە هەتا [بابان]

یەک بە یەک حافیزی شەریعەت بوون
سەییدی قەوم و شێخی میللەت بوون

سەیید و شێخەکان لە ترسی ئەوان
مونزەوی بوون و زاکیری ڕەحمان

هەر کە فەوتان ڕیای ئەوان دەرکەوت
سەیری چۆن بوونە پووش و ئاگر و نەوت

یەکێ لەم لاوە ڕوو دەکاتە عەجەم
دوو لە ئەو لاوە دەبنە دوژمنی هەم

دوو هەزار ژن فەساد کرا لەم لا
بوونە قاتیل ئەوانی تر لەو لا

یەک بە یەک بوونە نائیبی [هەمەوەند]
ساحیبی [مارتین] و ماری گەزەند

میللەتیش هێند کەرن وەکوو جاران
دەستیان ماچ دەکەن دەڵێن قوربان

گەر لە سەحرا مەلا نەمردایە
گورگەشین با کەری بخواردایە

شێری دڕڕەندە وەک لە بێشە نەما
گورگ و مام ڕێوی دێنە ڕەقس و سەما

من لە غەمخواری ئەم قسانە دەکەم
وەرنە پەشمە لەلام هەموو عالەم

ئەم قسەی ئێستە عەیبی لێ دەگرن
ئەو دەمەش دێ کە ئێوە بۆی دەمرن

ئەم بە ئەو، ئەو بە ئەم دەڵێ کاکە
سەیری قانوونی «حاجی» چەند چاکە!

هەر چلۆنێ ئیشارەتی فەرموو
وەک کەرامەت هەمووی وەها دەرچوو

خوسرەو و کەیقوباد و ئەسکەندەر
وەکوو کیسرا و کاوس و قەیسەر

هەموو تێ چوون و پاکی فەوتاوە
نە سیلاح و نە سککەیان ماوە

واقیعەن وایە وەک بەیانم کرد
هەر کەسێ زا بە ناعیلاجی مرد

مەرگ و ژین میسلی سێبەر و تاوە
ئەوی باقی بمێنێ هەر ناوە

چونکە هەرچی لە داری دونیایە
ئەووەڵی ئاوە، ئاخیری بایە

سەد شەهەنشاهـ و پادشا مردن
سەیری کە کوردی ئێمە هەر کوردن

میللەتە باقی، مابەقی فانی
هەر لە جافی هەتا بە گۆرانی

حەسرەتم هەر ئەمە لە دنیا دا
«حاجی» دەمرێ بە دەوریان ناگا

گەر بە دەورانیان بگەییایە
هەموو حاڵی دەبوون چ دەریایە

چ بە مەنسوور و گەوهەری کوردی
چ بە نەزم و کینایەتی وردی

سەعدی ئەییامی خۆی نەبوو نانی
وەکوو من بوو گەڕۆک و بێ خانی

ئێستە خەڵقی لە حەسرەتی دەمرن
بەیتەکانی لە زێڕ و زیو دەگرن

ئاخیری ڕۆژەکیش دەیێ وەعدی
خەفەتم بۆ بخۆن وەکوو سەعدی

قازیی نەسر و موفتیی نازیم
تێ دەگەن تا مودەڕیس و عالیم

بۆ تەسیحەی زوبانی کوردانە
شێعرەکانم دەلیل و بورهانە

یەعنی تا ماوە شاعیری غەڕڕا
عارف و عامی داخی بۆ ناخوا

لاکین ئەو ساعەتەی بە ڕەحمەت چوو
قوڕ دەپێون دەڵێن: چ حیکمەت بوو!

پەشمە «حاجی» وەرە وەکوو جاران
بێرەوە سەر حیکایەتی کوردان

خۆ دەزانن سولالەیی ئەکراد
لێرەوە بگرە تا دەگاتە [قوباد]

هەموو عالیم، هەموو شێخ و میرن
زیرەک و ژیر و ئەهلی تەدبیرن

وەسەتی پانی پازدە ڕۆژ ڕێیە
پڕ لە ڕەشماڵ و خانە و دێیە

بە درێژی لە قاف کە ڕابوردن
تا بە [شیراز] و [ئیسفەهان] کوردن

شەهسەوارن، پیادەیان ئازان
بەردی نیشان و کوڵکی مەیدان

دان و بەخشینان لە لا باوە
خوونی مەیدانیان لە کن ئاوە

بە شەجاعەت هەموو وەکوو [ڕۆستەم]
بە سەخاوەت هەموو وەکوو [حاتەم]

لە وەفا [سموەئیل] و [ئیسماعیل]
عەهد و پەیمانیان [چیای قەندیل]

گوردی شانامە پاکیان کوردە
کافی ئەم سافە کافی ئەو وردە

لە شەڕا زۆر دەفعە قەوماوە
ڕۆمییانیان چلۆن جەواب داوە

«حاجی» دەمرێ لە داخ و هاوارە
کوردی بێچارە دەبنە ئاوارە

ئەم ئاهووە مومکین نییە نەخچیری بە تەدبیر
هەڵناخەڵەتێ باوکەسەگی پیرە لە تەزویر

چاهی زەقەنی مەهلەکە ئەی دڵ بە گوریسی
ئەو زولفە ئەگەر سیلسیلەیە خۆت مەخە نێو بیر

ئەی بادی سەبا من ببە سوودی نییە نامە
تەشریحی زەعیفی من و خەم نایەتە تەحریر

جەیشی حەبەشی زولفی لەگەڵ خەتتی بەشەڕهات
سۆفی دڵی بێچارە لەبەر پێ بووە هەنجیر

بەم موهری سولەیمانی زەمان هەروەکوو خورشید
دونیا بگرە بێ مەدەدی خەنجەر و شەمشیر

بێ دیتن و بێ واسیتە چاتر لە من و تۆ
هیچکەس نییە نەیناسێ ئەگەر شێتە ئەگەر ژیر

بێ میننەتە گەر خوانی وەلی نیعمەتی «حاجی»
ئەم شێخە چییە، قونچکی پیوازە، سەری سیر

دەستگیریت لە عەمەلدا کە نەکا موڕشیدی پیر
دەستی تۆی گرتووە، پێی بەستوویی، مانەندی ئەسیر

ڕیشی وەک شیرە بەشیرت، ئەوە جەللادی ئەجەل
قۆڵی ماڵیوەتەوە، دەستی لە تۆ داوەتە شیر

ئەو دەمی هاتمە سەر شەکوە لە خزم و کەسی خۆم
ڕۆستەم و یوسفی گوڵپیرەهەنم کەوتەوە بیر

مار و ماسین دەبنە ئەژدەری سەحرا و نەهەنگ
دەست و پای بێسەروپای زاڵمە دەیکەن بە وەزیر

چوومە پارێزی، کە موژگان و برۆم دی لە کەمین
تیری من بوو بە کەمان، پشتی کەمانم بووە تیر

خەفییە نایەتە لای ئێمە لە تاریکی شەوا
ڕۆژی ڕووناکە دەترسێ لە عەوام و لە گزیر

«حاجی» وەک دڵ تۆ بە گرییە بە شوێنی مەکەوە
ئاسکێکە بە بەزین و بە هەرا نایەتە گیر!

دەستی من دامێنی تۆ ئەی خامەیی موشکین نەفەس
با بنووسین ماجەرای هیجرانی یاری بولهەوەس

دەنگی مورغی دڵ دەیێ هەردەم لە داوی زولفی ئەو
وەک لە تاری عەنکەبووتا زیڕەیی باڵی مەگەس

ئەی خودا چ بکەم؟ ئەجەل لەم لاوە قەسدی جانییە
دڵبەریش ناردوویەتی: جان ماڵمە نەیدا بە کەس!

تووتی هات و ئیددیعای شەککەرفشانی تۆ بکا
هەققی ئەو دوو لێوە گرتی هات و کەوتە نێو قەفەس

تۆ دەزانی خۆ هەتیویت سەبر بێ «حاجی» نییە
بۆچی مەنعی لێ دەکەی گەووادی بێدین هەی تەرەس!

وشکە سۆفی بڵێ بە شێخی تەرەس
با بە سەرما نەیێ میسالی هەرەس!

عەجەبا شاعیری نەناسیوە
شێر و عەنقا دەکاتە موور و مەگەس

کەر نەبی! کام پیاوی پێ خەڵەتا،
بەنگرێدان و تابڕین و نەفەس

فەرقی ناکەس لەگەڵ سەگان ناکەم
ها بە عەکسی بخوێنەوە نا کەس

حەز دەکەی تێ بگەی لە بێدینی
ببە دەروێشی شێخەکان بە هەوەس

هەر زەمانێ کە گوێت زرینگاوە
پێت دەڵێ: باری خۆت ببەستە جەرەس

چەندە پوولێ ئەگەر بهێنی ئەتۆ
قەسرت خۆشتر ئەبێ لە ئی هەر کەس

بۆچی «حاجی» نەخوێنێ وەک تووتی
ئەم زوبانە هەزاری خستە قەفەس

لە ئەسحابانی ساحیب غیرەت و دین

لە بێ عاری هەموویان کەوتە یادم
ڕمووزی ئیتتیفاق و ئیتتیحادم

لەبەر دووری لە ئەقران و لە ئەمسال
لە کوردانم دەپرسی زەربولمیسال

لەبۆ ئەم یەک دوو ئەشعاری ڕەش و ڕووت
هەتا پەیدا بوو ڕۆحم گەییە سەر لووت

دەفەرمووی ئەم عەزابە بۆچ دەکێشی
چ مەلزوومە ئەگەر چاوت نەیێشی

قوڕی کوێ کەم بەسەر خۆما لە غوربەت
خەوم نایێ لە داخی موڵک و میللەت

ئەگەر وەک من خەبەردار بن لە دەوڵەت
لە حەیفان خۆ دەخنکێنن بەبێ پەت

چوار ملیۆنە کوردستان نفووسی
بە قیسسەی ئەهلی تەخمینی کە نووسی

هەموویان شێری بێشەن حاتەمی جوود
لە شەڕدا کێوی [جوودی] و بەحری [مەمدوود]

وەلاکین فایدەی چی هەرج و مەرجن
لە دەعوادا لەگەڵ یەکتر بە مەرجن

لە گوێی گا نووستوون هەرچەندە شێرن
وەکوو کەروێشکی چاوڕاماو و کوێرن

ئەوی ئەعلایە سەردەستەی شکارە
ئەوی ئەدنایە بەستەی زولفی یارە

ئەوی ئازایە شەهنامە دەخوێنێ
ئەوی مسکێنە گەنم و جۆ دەچێنێ

ئەمانە بێ شعوور و گێژ و وێژن
موتیعی لۆتی خوێڕی و هەرزەبێژن

کوڕێکی وا نەبوو هەستێتە سەر پێ
بزانێ خەڵقی چۆن کەوتوونە سەر ڕێ

بکا سەیری جەریدە و حاڵی میللەت
کتێبی تازە و تەئریخی دەوڵەت

بزانێ تا چ قەوماوە لە ئەتراف
سەراپا ئاگرە ئەتراف و ئەکناف

ئەگەر کارێک نەکەن لەم بەینەدا زوو
مەمالیک کاتەکی زانیت لە دەست چوو

گەمی سەحرا و دەریا دێتە جەولان
بە غەیری پێکوڕەی فەوجی سواران

بە تەرخانی بەسەر ناچێ، لەمەوپاش
لە هەر لاوە دەتانهاڕن وەکوو ئاش

لە ژێر پێدا دەچن حەیف و مخابن
گەدا بن ئێوە، دوشمنتان بە شا بن

بە غەیری [ڕۆمی] و [ئینگلس] و [ڕووسی]
بێ حەددن دەوڵەتان ناویان بنووسی

لە جێی خۆیان هەڵستاون بە غیرەت
لە دنیا ناوی خۆیان ناوە دەوڵەت

سەراپا ساحیبی سککە و سوپاهن
وەکوو جەم ساحیبی تەخت و کولاهن

لە تەدبیری ئومووری موڵکی خۆیان
شەریکن پینەدۆز و شاهـ و گاوان

لە هەر وەقتێ یەکێکی بێتە هاوار
لە جوتیار و شوان و ئەهلی بازاڕ

لە جۆشین و لە نێشا مێشی هەنگن
بە من چی کافرن یا نە فەرەنگن

وەکوو بیستوومە بۆ دەفعی مەسائیب
ئەمە تەدبیری کورت و فیکری سائیب

لە دەشت و دێ و ویلایەت ببنە ئەحباب
وەکوو شەخسێکی واحید بن لە هەر باب

لە [بۆتان] تا [بەبان] و سەرحەدی [ڕەی]
لە ئەولاتر وەها نۆش بێتە سەر دەی

ببینە یەک لە تەعلیم و لە نووسین
جل و بەرگ و زوبان و ڕەسم و ئایین

شاعیر و شێخ و خواجە دەربەدەرن
لە قسەی بێ نەتیجەدا دەمرن

باسی زولفی درێژ و چاوی بەخەو
نەبڕاوە بووە تڕی خوسرەو

قەید و تەزبیب و حاشیە و ئیعراب
هەموو با بردی بوونە مەوجی سەراب

سەفەر ئەندەر وەتەن چ کەڵک دەگرێ
سەیری ناکەی شەمەندەفەر دەفڕێ

بە قسەی سادە برسی تێر نابێ
عەمەلە عیززی دین و دونیا بێ

ئاسنی سارد بە فوو نەرم نابێ
بە تڕانیش حەمام گەرم نابێ

تەلغرافیش تەلێکە بێمایە
موخبیری ڕوویی کوللی دونیایە

جەوهەری فەردی ئەو موجەززا بوو
یا نەبوو، حاسڵی چ پەیدا بوو

گفتوگۆ حاسڵی هەمووی بایە
عەمەلیاتە نانی تێدایە

عولەمامان بە قەولی بێ سەر و پا
پاکی خنکا لە بەحری وشکی هەوا

سەنعەتێک فێر نەبوون لە پاش تەحسیل
سەیری چۆن بۆ مەناهی بوونە دەلیل

یەک بە یەک بوونە خاینی دەوڵەت
خاینی موڵک و دوشمنی میللەت

تا تەعیناتی کۆر و لاڵ مابوو
لە گەلێ دێیەکان مەلای چا بوو

ئەو دووانە بە ڕەحمەتی خوا چوون
شارەکان بێ مەلا و مودەڕیس بوون

بەڵێ وایە لە ئەلزەمی ئەشیا
ئەووەلەن خواردنە، دووەم سوکنا

سێیەمی سەتری عەورەتە ئەنجا
مەشغەلەی لائیلاهە ئیللەڵڵا

پشتیوانی بینای شەرعی مەتین
شیر و بەخشین و خامەیی ڕەنگین

بەو شەشە دین موحافەزە دەکرێ
یەکێ مرد لەم شەشانە دین دەمرێ

عەجەبا بۆ چی ئەهلی موڵکی عێراق
ئیتتیفاقی بەدەل دەکەن بە نیفاق

بۆ ئەمیرانی غەیرە دەبنە گزیر
نەک لە خۆیان یەکێکی بێتە ئەمیر

ئێستەکەش فرسەتە گەلی یاران
کەپەنەک بۆ چییە لە پاش باران

[شێخ بزەینی] قسەی وەکوو [جافە]
خۆ کەرامەت نییە ئەمیش لافە

ئەو وەکوو ئێمە نین بە ئیدراکن
ساحیبی نوسخەیی گەلێ چاکن

وەکوو بەهرام و خوسرەو و شیرین
لەیل و مەجنوون و چەندی وا ڕەنگین

هەمویان ڕەمز و کانیی عیرفانن
فێری بن چونکە خزمی خۆمانن

[مەم و زین] و دیوانی [شێخی جزیر]
گەلێ چاکن بە سەهلی بێننە گیر

ئەم دووانە ئەمێستە تەرجەمەیان
زۆرە حەتتا لە نێو فەرەنگستان

وای بخوێنن لە وەجهی موحتاجی
وا بزانن بە خۆیەتی «حاجی»

هەم ڕەواجی بدەن لە هەر لاوە
تێ نەگەن مردووم، بڵێن: ماوە

قەت تەسەوور مەکەن تەرەفداری
غەیری غیرەتکەشی و غەمخواری

من کەسێکم زەمانەیی ناکەس
دایبڕیوم لە قەوم و قیلە و کەس

هەر منم ئێستا وارسی [عیسا]
بێ ژن و ماڵ و بێ کوڕ و مەئوا

شەهسەواری بەلاغەتی کوردان
یەککەتازی فەساحەتی [بابان]

مستەفایە تەخەللوسی [کوردی]
غەزەلی کردە بەر بوتی کوردی

ناوی ساحیبقڕانی خاسسی ئەوە
چونکە لەم عەرسە ئەسپی ئەو بەدەوە

ئەو کە نۆشی شەرابەکی تاڵی
نالی لەو عەرسە دا بووە تالی

[نالی] ئوستادەکی گەلێ چا بوو
خدری ئابی حەیاتی مەعنا بوو

یەکێ تر بوو [موحەممەدی فیکری]
موویی دەنگاوت بە تیرەکی فیکری

یەکێ [ڕەنجووری] ئەهلی کەرکووکە
فیکری بیکری هەموو وەکوو بووکە

یەکی تریان [ئەمین بەگی دزەیی]
دز نییە شاعیرێکە جەربەزەیی

[کەیفی] حاجەت نییە بکەم باسی
ئەم کتێبەی بخوونی دەیناسی

[سالیم] و [مەشوی]، [شێخ ڕەزا] و خەستە
شاعیرن هەر چواری بەرجەستە

وەک [وەفایی] کەمە لە شوعرایی
خەتی وەک بەیتی چاک و ئەسپایی

لە کون و قوژبنی کەلاوەی دەهر
چەندی تر هەن میسالی گەنجی گوهەر

سەبکی [جامی]ن و غیرەتی [سەلمان]
بەیتیان ون بووە وەکوو خۆیان

[مەلکەقۆڕ] و [حیماری] و [کیسەشکەل]
++

شیعریان جوانە بەس نییە کوردن
گەرچی بەدناون و گەلێ وردن

بە فیدایان دەکەم سەد [ابن یمین]
چونکە دەربەستی غیرەتی کوردین

لە [جزیرە] یەکێکە [شێخ ئەحمەد]
ساحیبی ناو و مورشیدی ئەرشەد

ئەوی [جامی] گوتوویەتی ئەمەیە
لەو قسە و مەدحە مەقسەدی ئەمەیە

++
++

ئەحمەدی خانی ساحیبی [مەم و زین]
شاهبازی فەزای عیللیین

خەلەفی ئەو دەبن لە [گۆدینگان]
لە جزیر پێی دەڵێن [فەقێ تەیران]

شاعیری ئێرە گەرچی زۆر ماون
ئەم دوو سێیەن کە وا لە پێش چاون

چەند ئەوەندەی کە عەرزی ئێوەم کرد
شوعەرامان هەیە بە دەستوبرد

شاعیری کۆن و تازەیی کوردان
کە لە تەعدادی عاجیزە ئینسان

ئەوی خۆم دیومە یا نە خۆ ئەسەری
ئەمەیە بۆت دەڵێم بە موختەسەری

مەعدەنی عیلم و عالیمی عامیل
قوتبی دەوران و مورشیدی کامیل

هەر لە ئەووەڵ جەنابی [مەولانا]
نەقشبەندی ڕەواقی ئیللەڵڵا

غەوسی سانی و حاتەمی مەزهەب
[عەبدوڕەحمان]ی خالسی مەشرەب

وەکوو [بەیتووشی] شاعیری عەرەبی
تا قیامەت نە کەس بووە و نە دەبی

شاعیری جاف و نەزمی ئەترافی
[مەولەوی] و [خانە] کافییە و شافی

ئەوی سەرخێڵی عێلی ئەوزانە
لە عەشایر [مەلا وەڵەد خان]ە

خۆ [مەلا مستەفای بێساران]
بێ نەزیرە لە نەزمی کوردستان

مەلکەمان مەلکەمووتی مەعنایە
یەعنی هەر چۆنێ حەز بکا وایە

وەک [مەلا خدری ڕوودباری] نییە
شیعری ئابی حەیاتە تاریی نییە

حیکمەت و نەزمی [میرزا یەعقووب]
وەک فلاتوونە لەفزەکان وەک کووب

یەعنی فیکری لە ئاسمان بەدەرە
باعیسی عەیشە، دافیعی کەدەرە

حەسەنی باوکی [فەقێ ئۆمەر]
کوڕی ئۆمەر، موحەممەدی سەروەر

مەنجەڵی نەزمی گەورە و گچکەن
بۆ خەیاڵاتی عەینی سێ کوچکەن

شاعیری [زەنگەنە] نییە حەددی
وەکوو شوجعانی ناکرێ عەددی

چونکە مەجمووعی تەبعی مەوزوونە
سینەیان میسلی ئاینە ڕوونە

ئینتیخاب ناکرێ لەبەر چاکی
وەک لە شەڕدا سوار و چالاکی

دوو وەحیدن [موحەممەد] و [ئەحمەد]
یەکێ کۆماسییە یەکێ دەربەند

[هەمەوەند]یش کە خزمی خۆمانن
شاعیری زۆرە پاکی دەیزانن

چونکە تیژی زوبانیان یەکسەر
کەوتە نووکی ڕم و دەمی خەنجەر

بێ کتێبن، ئەمە لە وان دوورە
مەردی ئازا لە ناقیسان دوورە

دەشتی [کەرکووک] و کێوی [هەورامان]
شاعیری زۆرە بێ حەدد و پایان

سادە هەر ناویان بکەم ئیملا
ئەم کتێبە بچووکە بەش ناکا

هەر لە [شیراز]ەوە هەتا [بابان]
پاکی یەک نەزمە پێی دەڵێن [گۆران]

هەر لە [مووسڵ] هەتا حەدی [بابان]
بەیتیان کردووە وەکوو [جافان]

بەسیە بێ عاری ئەی گەلی خزمان
لەم هەموو بەیتی میللەتی خۆمان

ئەگەر ئێمە و [سنە] و [سولەیمانی]ن
ناوی یەکیان بە چاکی نازانین

وەک [موحەممەد حەنیفە] بەیتی مەتین
نییە ئیللا حەساری [قوستەنتین]

[بەیتی دمدم] کە قەدری نازانن
پاکی سیحری حەڵاڵی کوردانن

وەکی شانامە گەر بنووسرایە
لێت موعەییەن دەبوو چ وەستایە

ئەسپی ڕەش بەیتی تا بڵێی چاکە
نەزمی یەگجار سوار و چالاکە

ئەسپی شەش پێیی قەهرەمانی عەجەم
مەحزی کیزبە بە ئیتتیفاقی ئومەم

چونکە نووسراوە خەڵکی دەیخوونن
لەم هەموو بەیتی ئێمەدا کوورن

وەرە ئەمجا لە حەسرەتان مەمرە
چوار پەلی ئەسپی سوننییان مەگرە

وەکوو بەیتی حەتەم لە دەعوادا
نییە، فیردەوسی سەد کلک بادا

ئەم فەسیحانە پاکی بێ ناون
باعیسی پێت بڵێم نەنووسراون

دوو عەلین شاعیرن وەکوو حەسسان
[بەردەشان] و [حەریر]ە مەسکەنیان

یەکێ هەمنامی خۆم بە خۆم دیبووم
شێخ وەسانی بوو مەردەکی مەعلووم

وەکوو من بوو بە زاهیری جاهیل
باتینەن شاعیرێکی زۆر کامیل

[ئەحمەدی کۆر] لە شاری [سابڵاغ]ە
بەیتەکی داغە، بەیتەکی باغە

ئەمە مەجمووعی شاعیری غەڕڕان
هەروەکوو مەسنەوین لە نێو کوردان

هەموویان بێ نەزیر و یەک وەزنن
قابیلی بەزم و لایقی ڕەزمن

غەیری دمدم لەمان بە نەزمە جودا
بێ سەدا تەپڵی نەزمی دەنگ نادا

بە ڕەوانی میسالی ئابی ڕەوان
ئیرتیجالین هەموو بەبێ دامان

کوللی بەیتێکی دووهەزار فەردن
مانگەکی پێ دەوێ لەبەر کردن

ئەمە هەر کوردە لایقی تەحسین
بێ کتێب و موعەللیم و نووسین

کامە منداڵ و شێتی لێ بگری
هەر کە بیستی بە جارێ دێتە بەری

ئێستە مەعلوومی بوو هەموو میللەت
ئەی مەلای دەرس و موفتیی ئوممەت

ئێمە بێ غیرەتین و بێ عارین
ئەوی نەیخوێندووە لەمە عارین

قەید و تەزبیب و شەرح و حاشیەکان
بوونە سەددی مەعاریفی کوردان

حاسڵی ئێمە وەک دەکەم تەخمین
کرمی ئاوریشمین و مێش هەنگوین

نییە ئارام و ڕاحەتی و خەوتن
شەو و ڕۆژێ هەتا دروستی دەکەن

کەچی ڕۆمی کە ئێمە دەیناسین
وا دەزانێ کە ئێمە نەسناسین

یا نە ئێرانییەک کە مەعلوومە
دایکی موتعە، باوکی مەوهوومە

ئەمە دەیکاتە کاسە دەینۆشێ
ئەو کەوای لێ دەکات و دەیپۆشێ

لە جوملەی ماجەرای دووری ویلایەت
ئەمەش باسێکە خۆشە وەک حیکایەت

شەوێ دانیشتبووم بێ شەمع و میسباح
ئەتۆی هێناوە یادم کاکە فەتتاح

گوتی: با کاغەزێکی بۆ بنێرین
موحیببی سادیقە و هەمڕازی دێرین

منیش ئەم نامەیەم نووسی بە تەعجیل
شڕ و وڕ وەک خەرار و کۆنەزەنبیل

بە بێ تەسوید و تەشیهـ و موبالات
وەکوو بەیتی بلە هەر چۆنێ بۆم هات

بەڵام ئەفکاری خۆمە نەزمی کوردی
لە خومخانەی خەیاڵی ساف و وردی

عیباراتی «دەری» و «تازی»م نەهێنا
دەزانێ ماڵی خۆمە مەردی دانا

لە بەر پیری ئەمەندە بێ حەواسم
دەڵێی ئەرکانی ئیسلامی ئیناسم

سەر و ڕیشم سەراپا بۆتە لۆکە
بە شەو هەمڕازمە پشمین و کۆکە

غەریبی غوربەتی کردم بە ئەوتان
سەراپا ئەرزی لێ کردوومە زیندان

وەلاکین تۆ کەريم ئیبنەلکەریمی
بە ڕەحمەت بابی ئەشعاری یەتیمی

ئەتۆ ماوی لە نوققادی ویلایەت
ئەوانی تر هەموو بوونە حیکایەت

ئەگەر نالی بوو لێرە ناڵی ئاوێت
دڵی کوردی بووە گەردێ لە بەر پێت

منیش کاتێ دەزانی پێم هەڵەنگووت
ئەجەل بای سەڕسەڕە ئێمەش پەڕ و پووت

کە نامە گەییە ئێرە مۆرمان کرد
من و فەتتاحی دانا زەرفمان کرد

جەلیمان نووسی ئەرقامی وسوولی
بە ئوممێدی قوبوولی بێفزوولی

ڕەفیقانم لە کۆیە ئاشنا نین
وقووفی حاڵی ئێمەی بێنەوا نین

سەلامێکە دیاریمان دیارە
لە دار و بەردی ئەو دار و دیارە

خوسووسەن ئاستانەی ئەرجومەندی
جەلیزادێکە عەبدوڵڵا ئەفەندی

چ عەبدوڵا عوبەیدوڵڵاهی ئەحرار
موسەغغەر بەندەیێکە زەڕخڕیدار

[بە نیسبەت تۆ عوبەیدیللاهی نەهرێ
وەکوو بزنی گەڕە، مەهجووری دەیرێ]

زەکاوەت کانییێکە تۆی دەراوی
خەتی ئیقراری نووسیوە زەهاوی

مەلایێکی فەقێیانە ویقارت
بەیانت ئاوە، گردە ئیقتیدارت

علوومت کافییە و شافی بە واجیب
لە کۆی تۆ دەبتە حاجیب ئیبنوحاجیب

لە داخی تۆ دەسووتێ [نەفتەوەیهی]
وەکوو بێ زەرد بووە ڕووی [سیبەوەیهی]

لە مەیدانی فەساحەت تۆ موجەللی
حەریری تالییە و سەعدی موسەللی

بە غەیری جەددی ئێوە کێهە دانا
لە کوردستان ئەساسی عیلمی دانا

وەرە با بێینە سەر باسی نیهانی
بە یادی عەیش و ئەییامی جەوانی

بە فیکرت دێ زەمانێ چووینە باڵەک
بە پێخاوسی نە کەوشم بوو نە کاڵەک

لەبەر پێم دڕک و دار و شاخ و باری
وەکوو مەخمەر بوو نەرمی یا نە قاری

کە چووینە سینگوڕە سینەم گڕی بەست
وەکوو قەندیلی سەرگەردان، وەکوو مەست

دەڵێن ئێستا هەواری گورگ و شێران
وەکوو قەلبی حەسوودی تۆیە وێران

چکاوە ئاوی پڕژ و گۆلەشینی
نەماوە هەر لە کۆتر تا شەهینی

گەرووی شێخی لە لوقمەی کٶچ و باران
موعەڕڕایە میسالی ڕۆزەداران

ئەمە دنیایە نامینێ هەتا سەر
لەبۆ ئازا و دانا، حیز و ماکەر

مەڵێ ئەم قیسسەیە بێ ڕێ و جێیە
لە ترسی تۆ نەبێ هێشتا لە کوێیە

لە دەردی دووری و جەوری زەمانە
گەلێ نەزدیکە زۆر دووری مەزانە

لە خۆم ئاگر هەڵێنم وەک چنارۆک
لە چاوم گریە دەربێ وەک حەمامۆک

بە سەد قەید و هەواشی دەردی دووری
بەیانی ناکرێ غەیرەز سەبووری

لەمەوپێش شەممەیەک عەرزی ئەتۆم کرد
بڵاوە فیکر و عەقڵم، وەسوەسەی کرد

کەوا بوو چاکە جامەی خۆم قەبا کەم
بەری دەست هەڵبڕم ڕووی خۆم لە خوا کەم

بڵێم ئەی ڕازیقی مێشوولە و فیل
بە هەققی جوبڕەییل و هەم سڕافیل

هەڵیکەی بەیرەقی کوردی لە دەوران
لە مابەینی کەکۆن و هەیبەسوڵتان

لە شەرق و غەربەوە تا قیتعەیی کۆ
لەبەر گۆچانی ئەمرت بێ وەکوو گۆ

دەزانی زەحمەتە تەعدادی یاران
بە سەد هاوین و زستان و بەهاران

دیارە دۆستدارانی ئەمن کێن
لە خۆشناو و لە ئاکۆ و دەشتی بیتوێن

لە ئێمە هەر کەسێ پرسی تەمامی
وەکیلی موتڵەقی سەرفی سەلامی

وەکوو من تۆش بنووسە بێ تەئەممول
جەوابی نامەکەم مانەندی بولبول

غەرەز دەستخەتتی تۆیە، ناعیلاجی
بڵا مەعنای نەبێ وەک بەیتی «حاجی»

لە مەیدانی بەهارا شارەکەی کۆ
قوبەی کیشمیری دا بەر شەق وەکوو گۆ

لە مابەینی کەکۆن و هەیبەسوڵتان
نسێی ئێوارە و سایەی سبەینان

لەلام زیللی هومایە چەتری سەنبەر
چ جایێ سێبەری سەر و سنەوبەر

بەهاری بۆ گوڵ و بۆ میوە پاییز
نەزیری گەر بڵێم نابێ بە جاییز

بە ڕەنگی ئاسمان تامی نەباتە
بە سافی کەوسەر و ئاوی حەیاتە

نموونەی جەننەتە شیوی ڕەزانی
بەهاری شامە ئەییامی خەزانی

گوڵی حاجیلەکانی دەشت و هاموون
نەکەی بیدەی بە نەرگسجاڕی گەردوون

لەسەر کێوان گوڵووک و لالەیی سوور
یەدی بەیزایی مووسایە لەسەر توور

لە خونچەی نەو دەمیدەی باغ و ڕاغی
دەڵێی گەردوونە هەڵگیرسا چراغی

دەماوەندیش بە نیسبەت شاخی ئێمە
بەهاری چەشمەساری وشکەدێمە

لە ڕێگای ئەورووپایی گەرچی وەستان
لە تەسویری وەکوو کەر پاکی وەستان

لە کن بیتوێنی ئێمە دەشتی لاجان
وەکوو ڕێی بانەیە، هەورازی بێجان

ئەهالی ڕۆستەمن وەقتی شەجاعەت
لە حاتەم زێترن وەقتی سەخاوەت

کوڕی غیلمانە، کچیان عەینی حووری
نەزەربازن وەلاکین دوور بە دووری

بە نیسبەت عیسمەتی مێردی لەگەڵ ژن
ئەقالیمی ترن سەرسۆری بێ بن

موسافیرپەروەر و یاری غەریبن
ئەوانن وا لە هەر عەیبێ بەری بن

لە دینداری فەقێیان وەک چیایە
مەلای بۆ گەنجی دین حاجی قەڵایە

مەکەن مەنعم هەمووی ڕاستە مەقالەم
بە بورهان و حەدیسی فەخری عالەم

وەتەن مەحبووبەیێکە حوجرەئارای
نیشانەی دین و ئیمانە تەمەننای

لە ئادەم بگرە تا دەورانی ئێستا
یەکێکە «حاجی» لەو خاکە هەڵستا

کە خەمخواری بکا بۆ میللەتی خۆی
لە بەینی گەورەکان و شێخی بێپۆی

زەمانە تووشی دەرد و غوربەتی کرد
غەمی کۆیێ پەرێشانی هەمووی کرد

بە قەددی ئاوەگردە دەردی دووری
نەزیری ئێچقەڵایە بێ حوزووری

دوو ئاغای ماوە وەک بیستوومە ئەخبار
ئەمین ئاغا و هەم ئاغەی ساحیبی کار

ئەمین و پشتیوانی قەسری میللەت
نیگەهبانی خەزێنەی دین و دەوڵەت

لە دنیادا ئیلاهی هەر بمێنن
بنەی بێ ئیتتیفاقی هەڵقەنێنن

لە قۆچ پاشاوە تا ئێستا ئەمیرێک
لە کۆی پەیدا نەبوو یاخود وەزیرێک

لەبەر بێ ئیتتیحادی بوونە مسکێن
لە ئاخیردا وەکوو زانیومە هەڵدێن

لە مابەینی کڵاوسوور و کڵاوڕەش
پەرێشان و دیارن میسلی گای بەش

لەبەر ئەم ناتەبایی و کینەجۆیی
لەلای ڕۆمی زەلیلن مەردی کۆیی

وەکوو بیستوومە ئەی یاری نکووپەی
لە تەئریخی جەم و ئەسکەندەر و کەی

بە شیر و خامە دەوڵەت پایەدارە
ئەمن خامەم هەیە، شیر نادیارە

نە بەیداغی هەیە نە تەپڵ و کووسی
ئەمەندەی پێ کرا بێ چارەنووسی

وەزیفەی خۆم بە جێ هێنا تەمامی
بە شیر و دەوڵەتە میللەت نیزامی

ئەوا خۆی کردە مەهدی «حاجی قادر»
نە نادر شای هەیە و نە شاهی نادر


بە شەستی زولف و ڕووی ماهی وەکوو ماهی گرفتارم
گەهێ دڵگەستەیی مارم، گەهێ گیانخەستەیی نارم

سەگی دەرگات و مەجنوون و نجوومی ئاسمان یەکسەر
مەگەر هەر خۆت بزانی چۆن گەواهن من کە بێدارم

بە یادی نەخلی باڵات ئاو لە چاوما بێ قسوور هەردەم
دەجۆشێ، غایەتی دوورم، دەزانی من وەفادارم

لە بەحر و بێشە و سەحرا، نەهەنگ و زەیغەم و ڕووبار
وەکوو سەگ هەڵدەیێن ئێستا لە ئاهـ و ناڵەیی زارم

ئەمەیش جاران نییە قوربان توفەیلی بێمە سەر خوانت
خەتت میهمانییە ئەمساڵ نەماوە لەززەتی پارم

بە گریانی ڕیا واعیز بەسەرما هات و نەیزانی
کە وا من ئاشنام ناگاتە قاپیم مەستی هوشیارم

عەراقی بێ نەوا، مەشرەب موخالیف، وەک سەبا هەستە
مەقامی ڕاستی «حاجی» حیجازە گەر دەچێ یارم

جیهان بوویتە جەزیرەی بەحری گریەم
بەبێ بوختان ئەتۆ زین و ئەمن مەم

لە جینسی ئادەمی وەک تۆ نەزاوە
پەری ڕوویەک لە ئادەم تا بە خاتەم

ئەمن شێخم، سەرم شاخە، هەناسەم
نەسیمە، دیدە کانی، مێزەرم تەم

دەڵێن مەعشووقە دێتە سەر سەرینم
دەزانم وا نییە وەڵڵاهو ئەعلەم

لەبی زەححاکی فەرمووی ماری زولفم
جەمی کەللەی کەیە، مووچەی سەری جەم

مەڵێ کەززابە سۆفی، ساغە واعیز
لە لای من وەک یەکن بێ کەیف و بێ کەم

موریدی سادق و شێخی کەرامەت
حەریسی قانیعە و عوششاقی بێخەم

سەوادی ئەعزەمی قوستەنتەنییە
گەلێ بێناوی کردە سەدری ئەعزەم

بە دەستوور و بە قانوون و نیزامی
خودا وای کرد کە سووری کرد بە ماتەم

کوڕانی دوو هەوێن دونیا و عوقبا
میسالی داکیانن ئەو لەگەڵ ئەم

بە یەک ناچن ڕەقیب و «حاجی قادر» 
خودایا ئەو ڕەزیل کە و ئەم موکەڕڕەم

دووسەد گوناهی هەیە خەڵق با وجوودی کەریم
ئەمی کە داویە دەیدا، چ ڕازقێکە، کەریم!

مەپرسە دەردی غەریبی و لەززەتی وەتەنم
ئەوی لە دەستی دەگریام ئەمێستە بۆی دەگریم

سەوادی سێبەری تۆیان هەتا نەکردە میداد
نەنووسرا وەرەقی ئەمری کون فەکانی قەدیم

لە لای مەعاریجی تۆ تەلغراف و بەرق و شەهاب
نەزیری ڕەوتی تەنافبازە فیکری تەبعی عەقیم

جودایی باسی مەکە فەسڵی قابەقەوسەینت
کەمانی ئەبرویی تۆ بوو لە بەزمی خاسی عەلیم

خەڵاتی عیززەتی لەولاک و تاجی ئەڕسەلناک
بەسە سەنایی جەلال و کەماڵی خوڵقی عەزیم

خولاسە نێوی نوبووەت لە پاش ڕیسالەتی تۆ
میسالی مار گەزیدەی مولەققەبە بە سەلیم

بە بەر شەفاعەتی خۆتی ئەگەر نەخەی «حاجی»
لیباسی کەعبە لە بەر کا دەبێ بچێتە جەحیم

لە سەردەشتی میحنەت پەڕەی کردەوە
کەوانی بەڵا، لۆکەیی پەیکەرم

بەڵاڵووکە دەرمانی دەردم دەڵێن
بە پارە وەگیر ناکەوێ بیکڕم

وەکوو ڕۆژ و شەوە فەرقی گودازی شەمع و سووتانم
کە ئەو هەر شەو دەسووتێ، من هەموو دەم؛ گەرچی ئینسانم

بە تەخمین وەسفی فیردەوس و جەهەننەم بۆچ دەکا واعیز
لە سایەی وەسڵ و هیجرانت بە خۆم دیتوومە دەیزانم

لە سیڕڕی حیکمەتی چاوت گەیشتم باعیسی ڕووحە
تەبەسسوم ماوە تێ ناگەم لە فەهمی ڕەمزی حەیرانم

کزەی جەرگم دەخیلت بم فیراقم کرد ئەوا مردم
دەسا دەی بێرە لام ساتێ نەماوە تابی هیجرانم

ئەبووزەیدی دەکا ڕۆحم لەگەڵ ماچی دەمت ئەمما
دەترسێم وەک نیشانم دا بڵێ: هیچە و پەشیمانم

کە دوێنێ هاتی فەرمووت بێ و نەهاتم مەسڵەحەت وا بوو
ئەمێستە چاوەکەی من چی دەفەرمووی بەندەفەرمانم

ئەگەر بەغدا شکا سەددی، نەما داری لە سەر بەردی
لە دەجلەی ناگرن «حاجی»، دیارە جۆشی گریانم

وەها مەشغووڵی تۆیە جیسم و جانم
بە ڕووحکێشانی خۆم زەحمەت بزانم

ڕەقیب و سەگ چ لازم تا ئەمن هەم
بە ڕۆژێ دەرگەوان، شەو پاسەوانم

میسالی ڕۆنی زەیت و مێوی شانە
وەها مەعلوومە سووتانی نیهانم

پەرێشانی دڵ و جەمعی ڕەقیبە
لە سەودای زولفی تۆ، سوود و زیانم

بڵێن: قادر! دەڵێم: ناوم حەبیبە
بە زیکری ئێوە وا فێرە زوبانم

ئەوی شاعیر نەبێ کوێرە وەجاخی
لە سایەی شێعرەکان بابی کوڕانم

مەڵێن: بێکارە بوو «حاجی» لە ڕووما
ئەمن پیاوم لە نێو شاری ژنانم


میللەتی بێ کتێب و بێ نووسین
غەیری کوردان نییە لە ڕوویی زەمین

سێ قەبیلە حەقیر و بێ ڕوومەتن
کورد و [دۆم] و [یەهوود]ی گومڕاهن

دۆم و جوو چاکە ئیتتیفاقی هەیە
کوردە بێ غیرەتی و نیفاقی هەیە

جینگەنەی ئێرە با وجوودی کەرن
هەروەکوو دۆمی ئێمە دەربەدەرن

لێوە عاقڵترن بە سەد مەنسەب
کوڕی خۆیان دەنێرنە مەکتەب

ئێستەکێ ئامیرانی [کوردستان]
هەر لە [بۆتان]ەوە هەتا [بابان]

لەم هەتیوانی مەکتەبەن یەکسەر
کوردەکان بار دەکەن وەکوو ماکەر

وا دیارە هەتا کوو دنیا بێ
کوردەکان حاڵیان دەبێ وا بێ

جوو چ قەدری هەیە لەنێو کوردان
غەیری لێدان و جوێن و تێهەڵدان

حاڵەتی ژێرەدەستی هەر وایە
نۆکەری کاری چاکی بۆ نایە

ئەم سەگانەی کە لەلای ئێمە وەزیر و وکەلان
بێنە لای تۆ بە خودا نایکەیە گاوان و شوان

ئەمە کەرمێزە دەڵێن واریسی شەرعی نەبەوین
هەموو عەبدی سەنەمن، باسی مەکە گەورەکەیان

هەر ئەدیبێک بووە سا خوا لە دەمی ناوە بڵێ:
دەوڵەتی داوە بە کەر، نیعمەتی داوە بە سەگان

هەر کەسێکی کەسە، ناکەس نییە، حەرفێکی بەسە
وەرە سەر باسی خەت و خاڵی هەتیوی خۆمان

ئەی فیدای خاکی دەرت تاجی کەی و مەسنەدەی جەم
وەی بە قوربانی سەر و فێسی کەچت تاجی کەیان

خۆم بە دارا و بە ئەسکەندەر و خوسرەو نادەم
گەر بزانم لە بەر ئەم دەرگەیە دەبمە سەگەوان

عاشقانی تۆ هەموو تیری نیگاهێکی بەسە
وەرە دەرگانەکەمان زامینی تۆم بمکە نیشان

بە ئومێدی ئەسەری حوسنی ڕەزا دەچنە وڵات
شێعرەکانم کە سەراپا وەکوو خۆم بێ سەروپان

نالی و خاکی بەبە، «حاجی» و کۆیە بە مەسەل
عەینیهی حافز و شیرازە کەلیم و هەمەدان

ئەی عوتارید لە دەرت خادیمی سەججادە بە شان
وەی لە کۆیی فوسەحادا قەڵەمت سنجقەشان

«حاجی» قادر نییە بەیتێکی وەکوو ئێوە بڵێ
ئەسپی کۆن زەحمەتە دەرچێ لەگەڵ ئاهووڕەوشان

بەیتی نالی و بەیتی من گەر تێکەڵی یەکتر دەکەن
ئەحمەقی سوورەتپەرست و جاهیلی مەعنانەزان

حاجی لەکلەک لەک بە لەک فەرقی لەگەڵ تووتی هەیە
وەک هەزاری نەوبەهار و بولبولی فەسڵی خەزان

خاکی [جزیر] و [بۆتان]، یەعنی وڵاتی کوردان
سەد حەیف و سەد مخابن دەیکەن بە [ئەرمەنستان]

وا ڕێگەتان دەبەسرێ عێلاتی [جاف] و [بڵباس]
گەر مردوون لە گەرمێن مەمنووعە بچنە کوێستان

کامی کچ و هەتیوی شیرین بێ ڕایدەکێشن
هاوار دەبەن ئەبەر کێ پەشمە دەخیل و ئامان

مەسجید دەبێتە دێرە ناقووسیان موئەززین
مەتران دەبێتە قازی، موفتی دەبێتە ڕەهبان

هیچ غیرەتێک نەماوە سەد جار قەسەم بە قورئان
پەیدا بێ [ئەرمەنستان] نامێنێ یەک لە کوردان

سەرتان لە قوڕ هەڵێنن، ئەحواڵمان ببینن
چۆنین لە دەستی زوڵمی بێدینی دوور لە ئیمان

وەڵڵاهی سوممە بیللا، تەڵڵاهی ئەم بەڵایە
هەر هێندی پێ دەزانن ئیقلیمی کردە تۆفان

تۆفانی ئاو نییە هیچ دەرچێ لە کێوی [جوودی]
بەحری تفەنگ و تۆپە، ئینسانە [بەحری عوممان]

ئەم قیسسەیەی کە کردم ناگاتە چەند ساڵێ
ئەم حاڵەتە دەبینن یەک یەک بە چاوی خۆتان

حاڵ ئێستەکە وەهایە مەگەر خودا بە سووکی
تێکیان بدا وە ئیللا دوورە لە عەقڵی ئینسان

هەرچی وەکوو بەیانم بۆ کردوون بە تەحقیق
پەیدا دەبن سەگانە، کام قوڕ بکەین بە سەرمان

لەم بەینە ئیتتیفاقێ پەیدا بکەن بە مەردی
فەرقی نەبێ شوان و جوتیار و میر و گاوان

[سوێندیش بخۆن بە دین و ئیمان و سێ تەڵاقە
بۆ حیفزی دین و میللەت خۆتان بکەن بە قوربان]

گەر هیچ نەبێ بە ئۆین تابیع بە دەوڵەتێ بن
بێگانە چاکە دوشمن نەک دوشمنی لە خۆتان

ڕۆمی وەکوو بەنی موون کەس پشتیان پێ نەبەستێ
کەوتوونە داوی خۆیان، سەرگەشتە ماون و حەیران

کوا والیی [سەنەندوج]، بەگزادەیی [ڕەواندوز]
کوا حاکمانی [بابان]، میری [جزیر] و [بۆتان]

++
ئیجرای دەکەن سەگانە بیلنەفسە شاهی خۆیان

کوا ئەو دەمەی کە کوردان ئازاد و سەربەخۆ بوون
سوڵتانی موڵک و میللەت، ساحیبی جەیش و عیرفان

جۆشێک بدەن وەکوو هەنگ، تەدبیر بکەن بەبێ دەنگ
ئەسبابی شەڕ پەیا کەن ئەرکانی حەرب و لێدان

پاڕانەوە و تەوەککول لەم عەسرە پارە ناکا
تیرە دوعایی جەوشەن پەیکانە حیرزی مەیدان

بۆچی بەشیری ئێمە یەعنی ڕەسوولی ئەکرەم
هیچ ئەدعییەی نەزانی ڕۆژێ کە دەچووە مەیدان

وەک [خێوە] و [بوخارا]، ناڕوا بەڵا بە هیممەت
ڕەفعی بکەن مەشایخ، دەفعی بکەن مەلاتان

هەر میرێ کەوتە شوێنی یەک دوو کەسی ڕەش و ڕووت
خەڵکی بە موور دەزانێ، خۆی حەزرەتی [سولەیمان]

یەکتان نەچوونە گەردش وا تێ دەگەن لە دنیا
هەر پادشاهی ڕۆمە و شاهی عەجەم لە [تاران]

قوتبی زەمانە [خالید] ئاوارە بوو وەکوو من
بێ قەدر و قیمەت و شان، بێ خان و مان و بێ نان

شیر و قەڵەم شەریکن لەم عەسرەدا، درێغا
شیرم قەڵەمتراشە و کالانییە قەڵەمدان!

ئەم مەسئەلە مەشهوورە گەر قوڕ دەکەی بە سەرتا
ئیکسیرە خاک و خۆڵی دەرماڵی گەورەماڵان

تەنها ئەمە وەها نین، دیباچەیی [مەم و زین]
حاڵیت دەکا چلۆنە ئەحواڵیان سوخەندان

خۆتان دەڵێن: ئەگەرچی مەشهووری خاس و عامە
هەر ڕێوییەک گەڕابێ ئازاترە لە شێران

سەد قائیمە و قەسیدە کەس نایکڕێ بە پوولێ
ڕۆژنامە و جەریدە و کەوتۆتە قیمەت و شان

بنواڕە سەعی و غیرەت ئێستا لە دەوڵەتی [ڕۆم]
خۆیان خەزێنەدارن، خۆیان تەبیب و سوڵتان

هەر دوێنێ ئەهلی [سوودان] هەستانە پێ وەکوو شێر
ئێستێکە موستەقیللن مەحسوودی کوللی ئەدیان

[بولغار] و [سیرب] و [یۆنان]، هەم [ئەرمەن] و [قەرەتاغ]
هەر پێنجیان بە تەعداد نابن بە قەددی [بابان]

هەر یێکە موستەقیللن، کوللێکی دەوڵەتێکن
ساحیبی جەیش و ڕایەت، ئەرکانی حەرب و مەیدان

هەم حەققیانە ئەرمەن غیرەتکەشی یەکترن
وەک ئێمە نین لەگەڵ یەک دەعوا بکەن بە شیران

بۆ فەننی حەرب و سەنعەت، بۆ زەبت و ڕەبتی میللەت
دەینێرنە ئورووپا گەورە و بچووکی خۆیان

«حاجی» کەسێکە بێکەس بۆ ئێوە قوڕ دەپێوێ
گوێی لێ گرن زەریفە، ناگرن بەڵا لە خۆتان

لە ڕۆما کەوتە بەر چاوم کەسێکی هائیم و حەیران
بە هەیئەت تێی گەییم کوردە بە شێوەی ئەهلی کوردستان

کە چوومە خدمەتی پرسیم: برادەر خەڵکی کام جێگای؟
لە کام لا هاتوویی؟ گریا، گوتی: بابان! گوتم: بابان؟

دڵم داوە، گوتم: باوکە هەموومان بێکەسین لێرە
چ قەوماوە، گەلێ حەیفە، مەگریێ هەروەکوو باران

گوتی بۆ غوربەت و ڕووتی نییە ئەفغان و هاوارم
لە داخی حاکمی خۆمە، لە شان و شەوکەتی تورکان

گەلێکم بیستووە پەستی و بڵندیی دەوڵەتان، ئەمما
جیهان نەیدیوە پەستی وا میسالی حاڵی کوردستان

لە وەقتی خۆی هەموو شا بوون، سەراپا بێخەم و شا بوون
لە جوودا حاتەمی تایی، لە شەڕدا ڕۆستەمی مەیدان

لە پێشا خاکی مە لانەی پڵنگ و شێری ئازا بوو
ئەمێستا مار و مێروو، گورگ و ڕێوی لێی دەکەن سەیران

لە کوێ ما نەعرەتەی تەقڵە و جلیت و ڕمب و ڕمبازی!
لە کوێ ما دەنگی زوڕنا و دەهۆڵ و شایی و سەیران!

لە هاڕەی شەشپەڕ و نەڕڕەی سوار و بەرقی شەشخانە
لە تەققەی ناڵ و شەققەی سم، لە ڕەققەی تۆپز و قەڵغان

دەهاتە جونبوش و لەرزین لە ماهی بگرە تا ماهی
لە سەحرا چەندە وەحشی بوون لە ترسان چوونە سەر کێوان

لە ڕیزی زەبر و زەنگی وان کەسێکی تر نەبوو هەرگیز
بە شیر و حیشمەتی کوردە کە ماوە دەوڵەتی ئێران

سەرا و ئەیوانیان ئێستا کەلاوەی کوندەبوو و جوغدە
ئەگەر مەیدان و دیوانە سەراپا بوویتە جێی دۆمان

لە پاشی ئەو هەموو گریان و ناڵە و زارییە پێم گوت:
عەزیزم غەم مەخۆ هێندە، لە سایەی ڕەحمەتی ڕەحمان

ئەمیرێک ماوە پاشایە. گوتی: کێیە؟ گوتم: شێرە
گوتی: لێرە؟ گوتم: لێرە، هەتا تاران و هیندستان

بە خۆی شێرە وەکوو ناوی، لە شەڕدا دوژمنئەندازە
تەمایان هەر بە ئەو ماوە جەمیعی خاکی کوردستان

هەچی جێگەی ئومێدمانە و ئەوی دڵ خۆش دەکا ئەمڕۆ
کەسی دی لەو بەدەر نابێتە خەمخۆری گەلی کوردان

نەقدی عومرم بە غەزەل دا و دووکانم دانا
هیچ کەسێ نەیکڕی، ترسام لە ڕزین و لە خوران

بێ بەها دامە ئەم و ئەو وەکوو کوردێک کە ڕژا
ڕۆنی؛ ئەو وەقتە دەڵێ: کردمە خێری کوڕەکان

پەرچەم و فێسی کەچی تۆ ئەی جوان
تاجی کەیانە و عەلەمی کاویان

من لە غەمت ڕێگەیەکم کەوتە بەر
خوانی بەهەشتە و سەفەری هەفتخوان

بێژەنی چاهی زەقەنی تۆیە دڵ
ڕاهی نەجاتی فەلەک و ڕێسمان

تیری موژەت بۆ دڵی ئەسفەندیار
تیری گەزی ڕۆستەمی مازەندەران

فیرقەتی تۆ لەشکری ئێرانییە
سەبری منیش لەشکری توورانیان

بەسیەتی سا خوێنی سیاوەش نییە
جان و دڵت بردووە هەم دینمان

«حاجی»یە فیردەوسیی کورد، سا ئەتۆش
گوێ وەکوو مەحموود مەدە قەولی بەدان

ئومێدی وەسلی تۆم زانی نیشانەی بێنیشانی بوو
ئەوەی ئێمەی فریب دا ئیلتیفاتی سەر زوبانی بوو

لەسەر تووری ڕوخت مووسا کە فیرەعونی خەتی لا دا
لە سیڕڕی زاری تۆی پرسی جەوابی لەن تەرانی بوو

ئەگەر مووسا و دارا بی لە دنیا بەهرەوەر نابی
دەزانی مەنسەبی هەردوو شوانی و ئاشەوانی بوو

لە سایەی لێو و دندانی لەبەر چاوم نەما شانی
ئەگەر لەعلی یەمانی بوو، وەگەر ئەڵماسی کانی بوو

مەگەر بیستوویەتی خەتتت لەنێو چاهی زەنەخدانت
ئەسیری یووسفە بۆیە نزوولی کاروانی بوو

ئەوی تۆ هەتبوو، من نەمبوو قەرار و سەبر و عیززەت بوو
ئەوی من هەمبوو، تۆ نەتبوو: وەفا و میهرەبانی بوو

زەمانی حاڵ و سەرمایەی بەد و نیکت نەبوو سوودی
بە موستەقبەل بڵێ «حاجی» لە مازی دا زەمانی بوو

ئەگەر لێدانە مەقسوودت بفەرموو
وەگەر قەتڵە مەرامت ها دەسا زوو

لە ڕێی خووا مەیکە تەحسیلداری ئێمە
ڕەقیبی کافر و بێدین و بەدخوو

شەو و ڕۆژێ دەبرژێم و دەقرچێم
بە سووتن ئیکتیفا ناکەم وەکوو موو

گەلاوێژە گەلاوێژی دو چاوت
درەوشاوە، سەر و ڕیشم سپی بوو

کە خۆیان خستە بەحری ئەشکی خوێنین
دڵ و جان بۆ تەوافی خاڵی هیندوو

بە قەولی تاجری دەریایی ئەخبار
دڵی دێوانە تێ چوو، ڕۆحی دەرچوو

ئەگەر دیققەت بکەن «حاجی» دەزانن
لەبەر چی شێخەکان وا بوونە کەندوو!

بووکی دنیا وەک دەڵێن وا بێحەیا و بێفەڕ نەبوو
هێندە دامەنهەڵکراو و حیز و ماڵانگەڕ نەبوو

ڕێی نیشانی ئێمە دا ئەو ڕۆژە ئادەم دەرکرا
بۆیەکی ئەم عالەمە بێ شۆڕش و بێ شەڕ نەبوو

سۆفی بەم ڕەنگە کە وا گۆشتی براکانی دەخوا
حیکمەتە ڕیشی وەکوو جاران درێژ و پڕ نەبوو

نیسبەتی ئێمە و ئورووپا قەترە و دەریا نییە
بۆچ ئولولعەزمێک بە عەزمی بیعسەتی پێی تەڕ نەبوو؟؟

کێ گەڕی پێ کردبووی تووشی بەڵای خۆتم بکەی
ئەو دەمە باسی عەزاب و دۆزەخ و کەوسەر نەبوو

ئەی مەهی دوو هەفتە تا شەمس و قەمەر تۆیان نەدی
دانەگیرسان ئەو میسالی ئاگر، ئەمیان گڕ نەبوو

بەم هەموو تەجریدە وا «حاجی» دڵی خۆشی نەدی
تا لە ئەتوار و قسەی ئەم دەورە کوێر و کەڕ نەبوو

وەرە سەیری بزانە لاوی کۆیی
مەهە دانیشتووە یا سەروە ڕۆیی

هەیاسە و پەستەکی لای نێوە شانی
کەوای شیرداخ و فێس و جامەدانی

بە یەغمای داوە خەرقەی شێخی هیندی
ڕەدا و تەیلەسانی [نەقشبەندی]

کە بیستی سەیدی دڵ لەم دەورە باوە
لە پەنجا جێوە شەستی زولفی ناوە

دڵی ویستم دوو چاوی، دانی خۆشە
دڵم نایە دڵی بشکێ، نەخۆشە

گرینم وەک شەوی پایز بەتاوە
گوڵێکم بوو لە باغاندا نەماوە

مەڵێ غەم گەورەیە یا گریە وردە
ئەمە گەرداوە، ئەویان ئاوەگردە

بەسە ئەی خامە با ئەم باسە پەی بێ
وەرە سەر باسەکی وا فایدەی بێ

ئەمانە قیسسەیێکە زۆر کراوە
وەکوو ئاوی شەوێ تامی نەماوە

گەلێ ساڵە ئەهالی شارەکەی کۆ
شەو و ڕۆژێ لەگەڵ شێخانی بێپۆ

میسالی ئاگر و ئاگرپەرستن
دەسووتێن و هەمیسان دەیپەرستن

لە عەهدی «کەر نەبی» تا دەوری «گا کوێر»
لە گوێی گا نووستوون، زۆر حەیفە بۆ شێر

لەکن خۆتان فڵان ئیبنی فڵانن
لە دنیا ئایین و ئۆین دەزانن

کەچی کەچ مەشرەبێکی بێ دیانەت
بە حیلە مل دەنێتە بەر عیبادەت

شەریعەت گەر بزانی یا نەزانی
وەکوو کەر دەچنە بن باری گرانی

لە مەش تەنها نییە سووچ و خەتاتان
لە کەسبیش غافڵن میسلی مەلاتان

لە [بەغدا] بۆ چی خۆرما بێت و لەیموون
لەبۆ دەرمان لە شار بێ ڕۆنی زەیتوون

لە دەوری کوللی باغی شاری [کۆیێ]
دووسەد بن داری زەیتوونی بە جۆیێ

لە ئێوە کامەتان بوو یەک دوو بارێک
بکاتە کیسەیەک یاخود خەرارێک

دوو پێی لێ دا لە کۆلا میسلی دۆشاو
وەکوو ڕۆن ڕۆنی زیتوون بێتە سەر ئاو

وەیا کەی نێژراوە چەند نەمامەک
لە نارنج و توورونج و هەر مەقامەک

بزانن شین دەبێ، نابێ، بە بەر دێ!
لە جێگای گەرم و ساردی چی بە سەر دێ!

بەراو و ئەرزی ئێوە کیمیایە
دوڕ و گەوهەر گەزۆ و مازووی چیایە

مەعادین خاتری تۆ بێ لەگەڵ کان
گەنمتان زێڕە حەتتا زیوە زیوان

ڕەژووی واپۆڕ و خوێ و نەوت و گۆگرد
لە کێوی ئێوە دا کۆیە وەکوو گرد

لە بەینی میللەتی خۆتان بەیاری
بکەن تەقسیمی شاخ و دار و باری

دەوەن ئاخر دەبێتە داری گەورە
مەڕی لەڕ خدمەتی بۆ گۆشتی چەورە

لە دنیادا ئەوی باقی بمێنێ
لە عوقبادا گوناهی پێ نەمێنێ

عەتایە و حوسنی خوڵق و ئیتتیحادی
ئیتاعەی عالمانە و شێخی هادی

خەریکی کاسبی و کاری حەڵاڵە
بە غەیری ئەم ئەوانی تر بەتاڵە

ئەوانەی موڵکی خۆیان کردە دەوڵەت
وەکوو بت دەیپەرستن جەمعی میللەت

میسالی ئێوە بوون یاخود وەکوو من
ئەوان بۆ چی پیاون ئێمە وەک ژن

[سکەندەر] بۆ چی چار چاو و دوو سەر بوو
[فەرەیدوون] فیل و [کاوە] شێری نەڕ بوو؟

لە دونیا هەر کەسێ هەستا بە هیممەت
فەرەیدوونێکە، ئەسکەندەر مرووەت

لە سایەی شیعرەکانی وەک فەرەیدوون
دەمێنێ «حاجی» تا دەورانی گەردوون

تا بڵێی فەڕقی هەیە میهری من و ماهی فەلەک
لە سەرا تا بە سورەییا، لە سەما تا بە سەمەک

هەر کە لای کردەوە عوقدەی سەری زولفی لادا
لە هەموو لاوە سەدای سەللی عەلا گەییە مەلەک

گوێ لە واعیز مەکە ئەمشەو تەک و تەنها وەرە لام
ڕۆژی مەحشەر بەمە گەر بمخەنە دۆزەخ بە دەرەک

کوتکوت و تیکەبەتیکەم بکەن و بمدەنە سەگ
جێگەمە لەم دەرە ناڕۆم بە جنێو و بە کوتەک

خالیسە سیککەیی ئیخلاسی دڵی موخلیسی من
بیخە نێو بۆتە چ حاجەت بەمە بیدەی لە مەحەک

ئەی مەهی چاردە سەیری مەهی دوو هەفتە بکە
وەک منی دابنێ چاوی من و تۆ ناگەنە یەک

لە نقووشی غەزەلم چین و خەتا داماون
کێ دەڵێ ئەمتیعەیی کوردە کەڵاش و کەپەنەک؟!

بۆ تەماشای بەلەک و زەندی سپی و چاوی بەڵەک
نیشتووە لەم دەرە عاشق وەکوو حاجی لەکلەک
